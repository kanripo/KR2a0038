# -*- mode: mandoku-view -*-
#+TITLE: 明史
#+DATE: 2019-03-29 20:49:17.401612
#+PROPERTY: ID KR2a0038
#+PROPERTY: BASEEDITION WYG
#+PROPERTY: WITNESS master    
#+PROPERTY: JUAN 293
<pb:KR2a0038_WYG_293-1a>¶
　　欽定四庫全書¶
¶
　　明史卷二百五¶
¶
　　大學士張廷玉等奉　敕修¶
¶
　　列傳第九十三¶
¶
　　朱　紈　　　　　　張　經(李天寵　周　珫楊　宜　彭黯等)胡宗憲(阮　鶚宗　禮)　　　曹邦輔(任　環吳成噐)¶
¶
　　李　遂(弟　逢進)　　　唐順之(子鶴徴)¶
¶
　　朱紈字子純長洲人正徳十六年進士除景州知州調¶
<pb:KR2a0038_WYG_293-1b>¶
開州嘉靖初遷南京刑部員外郎歴四川兵偹副使與¶
副總兵何卿共平深溝諸砦畨五遷至廣東左布政使¶
二十五年擢右副都御史廵撫南贛明年七月倭宼起¶
改提督浙閩海防軍務巡撫浙江初明祖定制片板不¶
許入海承平久奸民闌出入勾倭人及佛郎機諸國入¶
互市閩人李光頭歙人許棟踞寕波之雙嶼為之主司¶
其質契勢家䕶持之漳泉為多或與通婚姻假濟渡為¶
名造雙桅大船運載違禁物將吏不敢詰也或負其直¶
<pb:KR2a0038_WYG_293-2a>¶
棟等即誘之攻剽負直者脅將吏捕逐之泄師期令去¶
期他日償他日至負如初倭大怨恨益與棟等合而浙¶
閩海防久隳戰船哨船十存一二漳泉巡檢司弓兵舊¶
額二千五百餘僅存千人倭剽掠輒得志益無所忌來¶
者接踵紈巡海道採僉事項髙及士民言謂不革渡船¶
則海道不可清不嚴保甲則海防不可復上疏具列其¶
狀扵是革渡船嚴保甲搜捕奸民閩人資衣食於海驟¶
失重利雖士大夫家亦不便也欲沮壊之紈討平覆鼎¶
<pb:KR2a0038_WYG_293-2b>¶
山賊明年將進攻雙嶼使副使柯喬都指揮黎秀分駐¶
漳泉福寕遏賊奔逸使都司盧鏜將福清兵由海門進¶
而日本貢使周良違舊約以六百人先期至紈奉詔便¶
宜處分度不可却乃要良自請後不為例録其船延良¶
入寕波賔舘奸民投書激變紈防範宻計不得行夏四¶
月鏜遇賊於九山洋俘日本國人稽天許棟亦就禽棟¶
黨汪直等收餘衆遁鏜築塞雙嶼而還番舶後至者不¶
得入分泊南麂礁門青山下八諸島勢家既失利則宣¶
<pb:KR2a0038_WYG_293-3a>¶
言被禽者皆良民非賊黨用揺惑人心又挾制有司以¶
脅從被擄予輕比重者引强盗拒捕律紈上疏曰今海¶
禁分明不知何由被擄何由脅從若以入畨導㓂為强¶
盗海洋敵對為拒捕臣之愚暗寔所未觧遂以便宜行¶
戮紈執法既堅勢家既懼貢使周良安插已定閩人林¶
懋和為主客司宣言冝發囬其使紈以中國制馭諸畨¶
宜守大信疏爭之强且曰去外國盗易去國國盗難去¶
中國瀕海之盗猶易去中國衣冠之盗尤難閩浙人益¶
<pb:KR2a0038_WYG_293-3b>¶
恨之竟勒周良還泊海嶼以俟貢期吏部用御史閩人¶
周亮及給事中葉鏜言奏改紈巡視以殺其權紈憤又¶
明年春上疏言臣整頓海防稍有次第亮欲侵削臣權¶
致屬吏不肯用命既又陳明國是正憲體定紀綱扼要¶
害除禍本重斷决六事語多憤激中朝士大夫先入浙¶
閩人言亦有不悦紈者矣紈前討温盤南麂諸賊連戰¶
三月大破之還平處州礦盗其年三月佛郎機國人行¶
刼至詔安紈撃禽其渠李光頭等九十六人復以便冝¶
<pb:KR2a0038_WYG_293-4a>¶
戮之具狀聞語復侵諸勢家御史陳九徳遂劾紈擅殺¶
落紈職命兵科都給事杜汝禎按問紈聞之慷慨流涕¶
曰吾貧且病又負氣不任對簿縱天子不欲死我閩浙¶
人必殺我吾死自决之不須人也製壙志作俟命詞仰¶
藥死二十九年給事汝禎巡按御史陳宗䕫還稱奸民¶
鬻販拒捕無僭號流刼事坐紈擅殺詔逮紈紈已前死¶
柯喬盧鏜等并論重辟紈清剛峭直勇於任事欲為國¶
家杜盗源乃為勢家搆䧟朝野太息自紈死罷巡視大¶
<pb:KR2a0038_WYG_293-4b>¶
臣不設中外揺手不敢言海禁事浙中衛所四十一戰¶
船四百三十九尺籍盡耗紈招福清捕盗船四十餘分¶
布海道在台州海門衛者十有四為黄巖外障副使丁¶
湛盡散遣之撤偹弛禁未㡬海冦大作毒東南者十餘¶
年¶
¶
　　張經字廷彝侯官人初冐蔡姓久之乃復正徳十二年¶
進士除嘉興知縣嘉靖四年召為吏科給事中歴户科¶
都給事中数有論劾言官指為張桂黨吏部言經行修¶
<pb:KR2a0038_WYG_293-5a>¶
不問擢太僕少卿歴右副都御史協理院事十六年進¶
兵部右侍郎總督兩廣軍務斷藤峽賊侯公丁據弩灘¶
為亂經與御史鄒堯臣等定計以軍事屬副使翁萬逹¶
誘執丁公參議田汝成請乘勢進討命副總兵張經將¶
三萬五千人為左軍萬逹監之指揮王良輔等六將分¶
六道㑹南寕都指揮髙乾等萬六千人為右軍副使梁¶
廷振監之指揮馬文傑等四將分四道㑹賔州抵賊巢¶
夾擊賊奔林峒而東良輔等邀之賊中斷復西奔斬首¶
<pb:KR2a0038_WYG_293-5b>¶
千二百級其東者遁入羅運山萬逹等移師攻之檄右¶
軍沿江而東繞出其背賊刋巨木塞隘口布蒺藜箛簽¶
伏機弩毒鏢懸石樹杪急則撼其樹石皆墜官軍並以¶
計破之右軍愆期田州土酋盧受乃縱賊去俘其衆四¶
百五十招降者二千九百有竒土人言祖父居羅運八¶
世矣未聞官軍渉兹土也㨗聞進經左侍郎加秩一級¶
尋與毛伯温定計撫定安南再進右都御史平思恩九¶
土司及瓊州黎進兵部尚書副使張瑶等討馬平猺屡¶
<pb:KR2a0038_WYG_293-6a>¶
敗帝罪瑶等而宥經給事中周怡劾經經乞罷不乆以¶
憂歸服闋起三邉總督給事中劉起宗言經在兩廣尅¶
餉銀寝前命三十二年起南京户部尚書就改兵部明¶
年五月朝議以倭冦猖獗設總督大臣命經觧部務總¶
督江南江北浙江山東福建湖廣諸軍便宜行事經徴¶
兩廣狼土兵聽用其年十一月用兵科言改經右都御¶
史兼兵部右侍郎耑辦討賊倭二萬餘據柘林川沙窪¶
其黨方踵至經日選將練兵為搗巢計以江浙山東兵¶
<pb:KR2a0038_WYG_293-6b>¶
屡敗欲俟狼土兵至用之明年三月田州瓦氐兵先至¶
欲速戰經不可東蘭諸兵繼至經以瓦氏兵隸總兵官¶
俞大猷以東蘭那地南丹兵隸逰擊鄒繼芳以歸順及¶
思恩東莞兵隸参將湯克寛分屯金山衛閔港乍浦掎¶
賊三面以待永順保靖兵之集㑹侍郎趙文華以祭海¶
至與浙江巡按胡宗憲比屡趨經進兵經曰賊狡且衆¶
待永保兵至夾攻庻萬全文華再三言經守便冝不聽¶
文華宻疏經糜餉殃民畏賊失機欲俟倭飽颺勦餘㓂¶
<pb:KR2a0038_WYG_293-7a>¶
報功宜亟治以紓東南大禍帝問嚴嵩嵩對如文華指¶
且謂蘇松人怨經帝怒即下詔逮經三十四年五月也¶
方文華拜疏永保兵已至其日即有石塘灣之㨗至五¶
月朔倭突嘉興經遣参將盧鏜督保靖兵㧞以大猷督¶
永順兵由泖湖趨平望以克寛引舟師由中路擊之合¶
戰扵王江涇斬賊首一千九百餘級焚溺死者甚衆自¶
軍興來戰功第一給事中李用敬閻望雲等稱言王師¶
大㨗倭奪氣不宜易帥帝大怒曰經欺誕不忠聞文華¶
<pb:KR2a0038_WYG_293-7b>¶
劾方一戰用敬等黨奸杖於廷人五十斤為民已而帝¶
疑之以問嵩嵩言徐階李本江浙人皆言經飬㓂不戰¶
文華宗憲合謀進勦經冐以為功因極言二人忠帝深¶
入其言經既至偹言進兵始末且言任總督半載前後¶
俘斬五千乞賜原宥帝終不納論死繋獄其年十月與¶
巡撫李天寵俱斬天下寃之天寵孟津人由御史遷徐¶
州兵偹副使却倭通州如臯三十三年六月擢右僉都¶
御史代王忬巡撫浙江倭掠紹興殱焉賚銀幣頃之賊¶
<pb:KR2a0038_WYG_293-8a>¶
犯嘉善圍嘉興劫秀水歸安副使陳宗䕫戰不利百户¶
頼榮華中礮死嘉善知縣鄧植棄城走賊入城大掠復¶
䧟崇徳攻徳清殺禆將梁鄂等文華謗天寵嗜酒廢事¶
帝遂除天寵名而擢宗憲以代未㡬御史葉恩以倭躙¶
北新闗劾天寵宗憲亦言其縱冦帝怒逮下獄遂與經¶
同日死代經者應城周珫衡水楊冝節制不行狼土兵¶
肆焚掠東南民既苦倭復苦兵矣隆慶初復經官諡㐮¶
愍珫為户科給事中坐諌世宗南幸謫鎮逺典史累官¶
<pb:KR2a0038_WYG_293-8b>¶
右僉都御史巡撫蘓松諸府疏陳禦倭有十難有三䇿¶
經既得禍即擢珫兵部右侍郎代之無所展㑹宗憲已¶
代天寵因欲奪珫位文華遂劾珫薦宗憲帝為奪珫俸¶
尋勒為民珫在官僅三十有四日而楊冝代冝撫河南¶
平劇賊師尚詔遷南京户部右侍郎未㡬代珫時倭勢¶
猶盛冝為總督而文華督察軍務威出宜上易置文武¶
大吏惟其爱憎宜懲經天寵禍曲意奉之文華視之蔑¶
如也倭據陶宅官軍久無功文華遂劾冝宜以狼兵徒¶
<pb:KR2a0038_WYG_293-9a>¶
剽掠不可用請募江浙義勇山東箭手益調江浙福建¶
湖廣漕卒河南毛兵比客兵大集宜不能馭川兵與山¶
東兵私鬬㡬殺参將酉陽兵潰於髙橋奪舟徑歸蘇州¶
明年正月文華還朝請罷宜以宗憲代㑹御史邵惟中¶
上失事狀遂奪冝職閒住冝在事僅踰半嵗以諂事文¶
華故得禍輕倭之躙蘓松也起嘉靖三十二年訖三十¶
九年其閒為巡撫者十人安福彭黯遷南京工部尚書¶
畏賊不俟代去下獄除名黄岡方任上虞陳洙皆未抵¶
<pb:KR2a0038_WYG_293-9b>¶
任任丁憂洙以才不足任别用而代以鄞人屠大山使¶
提督軍務蘓松巡撫之兼督軍務自大山始閱半嵗以¶
疾免尋坐失事下詔獄為民繼之者珫繼珫者曹邦輔¶
以文華譖下詔獄謫戍次眉州張景賢以考察奪職次¶
盩厔趙忻坐金山軍變下獄貶官次江陵陳錠数月罷¶
去次翁大立當大立時倭患已息而坐惡少年鼓譟為¶
亂竟罷職無一不得罪去者¶
¶
　　胡宗憲字汝貞績溪人嘉靖十七年進士歴知益都餘¶
<pb:KR2a0038_WYG_293-10a>¶
姚二縣擢御史巡按宣大詔徙大同左衛軍於陽和獨¶
石卒聚而譁宗憲單騎慰諭許勿徙乃定三十三年出¶
按浙江時歙人汪直據五島煽諸倭入㓂而徐海陳東¶
麻葉等巢柘林乍浦川沙窪日擾郡邑帝命張經為總¶
督李天寵撫浙江又命侍郎趙文華督察軍務文華恃¶
嚴嵩内援恣甚經天寵不附也獨宗憲附之文華大悦¶
因相與力排二人倭㓂嘉興宗憲中以毒酒死数百人¶
及經破王江涇宗憲與有力文華盡掩經功歸宗憲經¶
<pb:KR2a0038_WYG_293-10b>¶
遂得罪尋又䧟天寵即超擢宗憲右僉都御史代之時¶
柘林諸倭移屯陶宅勢稍殺㑹蘓松巡撫曹邦輔殱倭¶
滸墅文華欲攘功不得大恨遂進勦陶宅殘㓂宗憲與¶
共將鋭卒四千營磚橋約邦輔夾擊倭殊死戰宗憲兵¶
死者千餘文華令副使劉燾攻之復大敗而倭犯浙東¶
諸州縣殺文武吏甚衆宗憲乃與文華定招撫計文華¶
還朝盛毁總督楊冝而薦宗憲遂以為兵部右侍郎代¶
宜初宗憲令客蔣洲陳可願諭日本國王遇汪直飬子¶
<pb:KR2a0038_WYG_293-11a>¶
滶於五島邀使見直直初誘倭入犯倭大獲利各島由¶
此日至既而多殺傷有全島無一歸者死者家怨直直¶
乃與滶及葉碧川王清溪謝和等據五島自保島人呼¶
為老船主宗憲與直同鄉里欲招致之釋直母妻於金¶
華獄資給甚厚洲等諭宗憲指直心動又知母妻無恙¶
大喜曰俞大猷絶我歸路故至此若貸罪許市吾亦欲¶
歸耳但日夲國王已死各島不相攝湏次第諭之因留¶
洲而遣滶等䕶可願歸宗憲厚遇滶令立功滶遂破倭¶
<pb:KR2a0038_WYG_293-11b>¶
舟山再破之列表宗憲請於朝賜滶等金幣縱之歸滶¶
大喜以徐海入犯來告亡何海果引大隅薩摩二島倭¶
分掠瓜洲上海慈谿自引萬餘人攻乍浦陳東麻葉與¶
俱宗憲壁塘棲與廵撫阮鶚相掎角㑹海趨皂林鶚遣¶
㳺擊宗禮擊海於崇徳三里橋三戰三㨗既而敗死鶚¶
走桐鄉禮常熟人由世千户歴署都督僉事驍健敢戰¶
練卒三千連破倭至是敗殁贈都督同知諡忠壯賜祠¶
皂林鶚既入桐鄉賊乗勝圍之宗憲計曰與鶚俱䧟無¶
<pb:KR2a0038_WYG_293-12a>¶
益也遂還杭州遣指揮夏正等持滶書要海降海驚曰¶
老船主亦降乎時海病創意頻動因曰兵三路進不由¶
我一人也正曰陳東已他有約所慮獨公耳海遂疑東¶
而東知海營有宗憲使者大驚由是有隙正乗間説下¶
海海遣使來謝索財物宗憲報如其請海乃歸俘二百¶
人觧桐鄉圍東留攻一日亦去復巢乍浦鶚知不能當¶
海乃東渡錢塘禦他賊初海入犯焚其舟示士卒無還¶
心至是宗憲使人語海曰若已内附而吳淞江方有賊¶
<pb:KR2a0038_WYG_293-12b>¶
何不擊之以立功且掠其舸為緩急計海以為然逆擊¶
之朱涇斬三十餘級宗憲令大猷潛焚其舟海心怖以¶
弟洪來質獻所戴飛魚冠堅甲名劍及他玩好宗憲因¶
厚遇洪諭海縳陳東麻葉許以世爵海果縳葉以獻宗¶
憲觧其縳令以書致東圖海而隂泄其書於海海怒海¶
妾受宗憲賂亦説海於是海復以計縳東來獻帥其衆¶
五百人去乍浦别營梁荘官軍焚乍浦巢斬首三百餘¶
級焚溺死稱是海遂刻日請降先期猝至留甲士平湖¶
<pb:KR2a0038_WYG_293-13a>¶
城外率酋長百餘胄而入文華等懼欲勿許宗憲强許¶
之海叩首伏罪宗憲摩海頂慰諭之海自擇沈莊屯其¶
衆沈莊者東西各一以河為塹宗憲居海東莊以西莊¶
處東黨令東致書其黨曰督府檄海夕禽若屬矣東黨¶
懼乗夜將攻海海挾兩妾走間道中矟明日官軍圍之¶
海投水死會盧鏜亦禽辛五郎至辛五郎者大隅島主¶
弟也遂俘洪東葉五郎及海首獻京師帝大悦行告廟¶
禮加宗憲右都御史賜金幣加等海餘黨奔舟山宗憲¶
<pb:KR2a0038_WYG_293-13b>¶
令俞大猷雪夜焚其柵盡死兩浙倭漸平三十六年正¶
月阮鶚改撫福建即命宗憲兼浙江巡撫事蔣洲在倭¶
中諭山口豐後二島主源義長源義鎮還被掠人口具¶
方物入貢宗憲以聞詔厚賚其使遣還至十月復遣夷¶
目善妙等随汪直來市至岑港泊焉浙人聞直以倭船¶
至大驚巡按御史王本固亦言不便朝臣謂宗憲且醸¶
東南大禍直遣滶詣宗憲曰我等奉詔來將息兵安境¶
謂宜使者逺迎宴犒交至今盛陳軍容禁舟楫往來公¶
<pb:KR2a0038_WYG_293-14a>¶
紿我耶宗憲觧諭至再直不信乃令其子以書招之直¶
曰児何愚也汝父在厚汝父來闔門死矣因要一貴官¶
為質宗憲立遣夏正偕滶往宗憲甞預為赦直疏引滶¶
入卧内隂窺之滶語直疑稍觧乃偕碧川清溪入謁宗¶
憲尉藉之甚至令至杭見本固本固下直等於獄宗憲¶
疏請曲貸直死俾戍海上繋畨夷心本固爭之彊而外¶
議疑宗憲納賊賂宗憲懼易詞以聞直論死碧川清溪¶
戍邉滶與謝和遂支觧夏正柵舟山阻岑港而守官軍¶
<pb:KR2a0038_WYG_293-14b>¶
四面圍之賊死鬬多䧟殁者至明年春新倭復大至嚴¶
㫖責宗憲宗憲懼得罪上疏陳戰功謂賊可指日滅所¶
司論其欺誕帝怒盡奪諸將大猷等職切譲宗憲令尅¶
期平賊時趙文華已得罪死宗憲失内援見㓂患未已¶
思自媚於上㑹得白鹿於舟山獻之帝大悦行告廟禮¶
厚賚銀幣未㡬復以白鹿獻帝益大喜告謝元極寳殿¶
及太廟百官稱貨加宗憲秩既而岑港之賊徙巢柯梅¶
官軍屡攻不能克御史李瑚劾宗憲誘汪直啟釁本固¶
<pb:KR2a0038_WYG_293-15a>¶
及給事中劉堯誨亦劾其老師縱㓂請追奪功賞帝命¶
廷議之咸言宗憲功多宜勿罷帝嘉其禽直功令居職¶
如故賊之徙柯梅也造巨艦為遁計及艦成宗憲利其¶
去不擊賊揚帆泊浯嶼縱掠閩海州縣閩人大譟謂宗¶
憲嫁禍御史瑚再劾宗憲三大罪瑚與大猷皆閩人宗¶
憲疑大猷漏言劾大猷不力擊大猷遂被逮當是時江¶
北福建廣東皆中倭宗憲雖盡督東南数十府道逺但¶
遥領而已不能遍經畫然小勝輒論功受賚無虚月即¶
<pb:KR2a0038_WYG_293-15b>¶
敗衂不與其罪三十八年賊大掠温台别部復㓂濵海¶
諸縣給事中羅嘉賔御史龎尚鵬奉詔勘之言宗憲養¶
㓂當置重典帝不問明年論平汪直功加太子太保宗¶
憲多權術喜功名因文華結嚴嵩父子嵗遺金帛子女¶
珍竒淫巧無数文華死宗憲結嵩益厚威權震東南性¶
善賔客招致東南士大夫預謀議名用是起至技術雜¶
流豢飬皆有恩能得其力然剏編提均徭之法加賦額¶
外民為困敝而所侵官帑歛富人財物亦不貲嘉賔尚¶
<pb:KR2a0038_WYG_293-16a>¶
鵬還上宗憲侵帑狀計三萬三千他册籍沉滅宗憲自¶
辯言臣為國除賊用間用餌非小恵不成大謀帝以為¶
然更慰諭之尋上疏請得節制巡撫及操江都御史如¶
三邊故事帝即晋兵部尚書如其請復獻白龜二五色¶
芝五帝為謝元告廟如前賚宗憲加等明年江西盗起¶
又兼制江西未至總兵官戚継光已平賊九月奏言賊¶
屡犯寕台温我師前後俘斬一千四百有竒賊悉蕩平¶
帝悦加少保兩廣平巨盗張璉亦論宗憲功時嵩已敗¶
<pb:KR2a0038_WYG_293-16b>¶
大學士徐階曰兩廣平賊浙何與焉僅賜銀幣未㡬南¶
京給事中陸鳳儀劾其黨嚴嵩及奸欺貪滛十大罪得¶
㫖逮問及宗憲至帝曰宗憲非嵩黨朕㧞用八九年人¶
無言者自累獻祥瑞為群邪所疾且初議獲直予五等¶
封今若加罪後誰為我任事者其釋令閒住久之以萬¶
夀節獻秘術十四帝大悦將復用矣㑹御史汪汝正籍¶
羅龍文家上宗憲手書乃被劾時自擬㫖授龍文以逹¶
世蕃者遂建下獄宗憲自叙平賊功言以獻瑞得罪言¶
<pb:KR2a0038_WYG_293-17a>¶
官且訐汝正受贓事帝終憐之並下汝正獄宗憲竟瘐¶
死汝正得釋萬厯初復官諡㐮懋阮鶚者桐城人官浙¶
江提學副使時倭薄杭州鄉民避難入城者有司拒不¶
許入鶚手劍開門納之全活甚衆以附文華宗憲得超¶
擢右僉都御史代宗憲巡撫浙江又以文華言特設福¶
建巡撫即以命鶚初在浙不主撫自桐鄉𬒳圍懼甚㓂¶
犯福州賂以羅綺金花及庫銀数萬又遺巨艦六艘俾¶
載以走不能措一籌而歛括民財動千萬計帷帟盤盂¶
<pb:KR2a0038_WYG_293-17b>¶
率以錦綺金銀為之御史宋儀望等交章劾逮下刑部¶
嚴嵩為屬法司僅黜為民所侵餉数浮於宗憲追還之¶
官¶
¶
　　曹邦輔字子忠定陶人嘉靖十一年進士歴知元城南¶
和以亷幹稱擢御史巡視河東鹽政巡按陜西劾總督¶
張珩等冒功皆謫戍出為湖廣副使補河南柘城賊師¶
尚詔反䧟歸徳檢校董綸率民兵卷戰手刄数賊與其¶
妻賈氏俱死之又䧟柘城刼舉人陳聞詩為帥不聽斬¶
<pb:KR2a0038_WYG_293-18a>¶
從者脅之聞詩紿曰必欲我行毋殺人毋縱火賊許諾¶
擁上馬不食三日至鹿邑自縊賊圍太康都指揮尚乆¶
紹與戰鄢陵敗績乆紹復擊賊於霍山賊圍之兵無敢¶
進邦輔斬最後者士卒競進賊大潰禽斬六百餘人尚¶
詔走莘縣被禽賊起四十餘日破府一縣八殺戮十餘¶
萬邦輔亟戰殱之詔賚銀幣擢山西右参政遷浙江按¶
察使三十四年拜右僉都御史巡撫應天倭聚柘林其¶
黨自紹興竄轉掠杭嚴徽寕大平遂犯南京破溧水抵¶
<pb:KR2a0038_WYG_293-18b>¶
宜興為官軍所廹奔滸墅副總兵俞大猷副使任環数¶
邀擊之而柘林餘賊已進據陶宅邦輔督副使王崇古¶
圍之僉事董邦政把總婁宇協勦賊走太湖追及之盡¶
殱其衆副將何卿師潰邦輔援之以火噐破賊舟前後¶
俘斬六百餘人侍郎趙文華欲攘其功邦輔㨗書先奏¶
文華大恨既而與浙江巡按御史胡宗憲㑹邦輔攻陶¶
宅賊諸營皆潰賊退邦輔進攻之復敗坐奪俸文華奏¶
邦輔避難擊易致師後期總督楊宜亦奏邦輔故違節¶
<pb:KR2a0038_WYG_293-19a>¶
制給事中夏栻孫濬争之得無罪文華還京奏餘賊且¶
盡而巡按御史周如斗又奏失事狀帝頗疑文華文華¶
因言賊易滅督撫非人致敗臣昔論邦輔栻濬遂媒孽¶
臣東南塗炭何時觧乃逮繫邦輔謫戍朔州隆慶元年¶
楊博為吏部起邦輔左副都御史協理院事進兵部右¶
侍郎理戎政尋以左侍郎兼右僉都御史總督薊遼保¶
定軍務言修治邉墻非上䇿宜急練兵兵練而後邉事¶
可議以給事中張鹵言召為右都御史掌院事帝以京¶
<pb:KR2a0038_WYG_293-19b>¶
營事重更協理為閲視令付大臣知兵者遂以左都御¶
史召還任之已從㳟順侯吳継爵言復改閲視為提督¶
未㡬轉南京戸部尚書奏督倉主事張振選不奉約束¶
吏部因言往昔執政喜人悦已屬吏恃為奥援搆䧟堂¶
上官至屈體降意倒置名分在外巡按御史亦曲庇進¶
士推知監司賢不肖出其口吻害政無甚於此穆宗深¶
然其言為黜振選飭内外諸司然迄不能變邦輔累乞¶
骸骨不聽萬厯元年給由赴闕復以疾求去且言錫林¶
<pb:KR2a0038_WYG_293-20a>¶
阿有窺覦志宜愼防之遂致仕去居三年卒贈太子少保¶
邦輔亷峻自吳中被逮時有司上所儲俸錢揮之去歴¶
官四十年家無餘貲撫按奏其狀詔遣右評事劉叔龍¶
為營墳墓任環字應乾長治人嘉靖二十三年進士歴¶
知黄平沙河滑縣並有能名遷蘇州同知倭患起長吏¶
不嫺兵革環性慷慨獨以身任之三十一年閏三月禦¶
賊寳山洋小校張治戰死環奮前縳賊相持数日賊遁¶
去尋犯太倉環馳赴之甞遇賊短兵接身被三創㡬殆¶
<pb:KR2a0038_WYG_293-20b>¶
宰夫捍環出死之賊亦引去已而復至裹瘡出海擊之¶
怒濤作操舟者失色環意氣彌厲竟敗賊俘斬百餘復¶
連戰隂沙寳山南沙皆㨗擢按察僉事整飭蘓松二府¶
兵備倭剽掠厭悉歸惟南沙三百人舟壊不能去環與¶
總兵官湯克寛列兵守之数月賊大至與舊倭合掠華¶
亭上海環等被劾得宥踰年賊犯蘇州城閉鄉民繞城¶
號環盡納之全活数萬計副將觧明道擊退賊論前後¶
功進環右参政賊掠常熟環率知縣王鉄破其巢焚舟¶
<pb:KR2a0038_WYG_293-21a>¶
二十七未㡬賊掠陸涇壩都督周于徳敗績環偕總兵¶
官俞大猷擊敗之焚舟三十餘賊犯吳江環大猷擊敗¶
之鶯脰湖賊奔嘉興頃之三板沙賊奪民舟出海環大¶
猷襲敗之馬蹟山其别部屯嘉定者火爇之盡死論功¶
廕一子副千户母憂奪哀賊屯新場環與都司李經等¶
率永順保靖兵攻之中伏保靖土舎彭翅等皆死環停¶
俸戴罪賊平乞終制許之踰二年卒年四十給事中徐¶
師曾頌其功詔贈光禄卿再廕一子副千户建祠蘓州¶
<pb:KR2a0038_WYG_293-21b>¶
春秋致祭環在行間與士卒同寢食所得賜予悉分給¶
之軍事急終夜露宿或数日絶餐甞書姓名於肢體曰¶
戰死分也先人遺體他日或收葬將士皆感激故所向¶
有功時休寕吳成噐由小吏為㑹稽典史倭三百餘刦¶
㑹稽為官軍所逐走登龕山成噐遮擊盡殪之未㡬又¶
破賊曹蛾江擢浙江布政司經歴遭䘮總督胡宗憲奏¶
留之擢紹興通判論功進秩二級成噐與賊大小数十¶
戰皆㨗身先士卒進止有方畧所部無秋毫犯士民率¶
<pb:KR2a0038_WYG_293-22a>¶
於其戰處立祠祀之¶
¶
　　李遂字邦良豐城人弱冠從歐陽徳學登嘉靖五年進¶
士授行人歴刑部郎中錦衣衛送盗十三人遂惟抵一¶
人罪餘皆辨釋東宫建赦天下遂請列大禮大獄諸臣¶
於赦令中尚書聶賢懼不敢乃與同官盧蕙請於都御¶
史王廷相廷相從之事雖報罷議者嘉焉俄調禮部忤¶
尚書夏言因事劾之下詔獄謫湖州同知三遷衢州知¶
府擢蘓松兵偹副使屡遷廣東按察使釋囚八百餘人¶
<pb:KR2a0038_WYG_293-22b>¶
進山東右布政使江洋多盗遂遷右僉都御史提督操¶
江軍政明盗不敢發諳逹犯京師召遂督蘓州軍餉未¶
謝恩請闗防符驗用新銜帝怒削其籍三十六年倭優¶
江北廷議以督漕都御史兼理巡撫不暇辦㓂請特設¶
巡撫乃命遂以故官撫鳳陽四府時淮揚三中倭嵗復¶
大水且日役民輓大木輸京師遂請餉増兵恤民節用¶
次第畫戰守計三十八年四月倭數百艘㓂海門遂語¶
諸將曰賊趨如臯其衆必合合則侵犯之路有三由泰¶
<pb:KR2a0038_WYG_293-23a>¶
州逼天長鳳泗陵寝驚矣由黄橋逼瓜儀以揺南都運¶
道梗矣若從冨安沿海東至廟灣則絶地也乃命副使¶
劉景韶逰擊邱陞扼如臯而身馳㤗州當其衝時賊勢¶
甚盛副將鄧城禦之敗績指揮張谷死焉賊知如臯有¶
偹將犯泰州遂急檄景韶陞遏賊連戰丁堰海安通州¶
皆㨗賊沿海東掠遂喜曰賊無能為矣令景韶陞尾之¶
而致賊於廟灣復慮賊突淮安乃夜半馳入城賊尋至¶
遂督参將曹克新等禦之姚家蕩通政唐順之副總兵¶
<pb:KR2a0038_WYG_293-23b>¶
劉顯來援賊大敗走以餘衆保廟灣景韶亦敗賊印莊¶
追奔至新河口㷊斬甚衆廟彎賊據險不出攻之月餘¶
不克遂令景韶塞塹夷木壓壘陳火焚其舟賊乗夜雨¶
潛遁官軍據其巢追奔至鰕子港江北倭悉平帝大喜¶
璽書奨勵賊駐崇明三沙者將犯揚州景韶戰連勝圍¶
之劉莊㑹劉顯來援遂檄諸軍盡屬顯攻破其巢追奔¶
白駒場賊盡殄時遂已遷南京兵部侍郎論功予一子¶
官賚銀幣御史陳志勘上遂平倭功前後二十餘戰斬¶
<pb:KR2a0038_WYG_293-24a>¶
獲三千八百有竒再予一子世千户増俸二級莅南京¶
甫數月振武營軍變振武營者尚書張鏊募健児以禦¶
倭素驕悍舊制南軍有妻者月糧米一石無者减其四¶
春秋二仲月米石折銀五錢馬坤掌南户部奏減折色¶
之一督儲侍郎黄懋官又奏革募補者妻糧諸軍大怨¶
代坤者蔡克亷方病諸軍以嵗饑求復折色故額於懋¶
官懋官不可給餉又踰期三十九年二月都肄日振武¶
卒鼓譟懋官署懋官急招鏊及守偹大監何綬魏國公¶
<pb:KR2a0038_WYG_293-24b>¶
徐鵬舉臨淮侯李庭竹及遂至諸營軍己甲而入予之¶
銀争攫之懋官見勢洶洶越垣投吏舎亂卒随及鵬舉¶
鏊慰觧不聽竟戕懋官祼其屍於市綬鵬舉遣吏持黄¶
紙許給賞萬金卒輒碎之至許犒十萬金乃稍定明日¶
諸大臣集守偹㕔亂卒亦集遂大言曰黄侍郎自越墻¶
死諸軍特不當殘辱之吾據寔奏朝廷不以叛相誣也¶
因麾衆退許復妻糧及故額人畀之一金補折價始散¶
遂乃托病閉閣給免死劵以慰安之而宻諭營將掩捕¶
<pb:KR2a0038_WYG_293-25a>¶
首惡二十五人繫獄詔追褫懋官及克㢘職罷綬庭竹¶
鏊任鵬舉如故遂以功議擢止誅叛卒三人餘戍邉衛¶
而三人已前死遂歎曰兵自此益驕矣未㡬江東代鏊¶
為尚書江北池河營卒以千户吳欽革其幫丁毆而縛¶
之竿幫丁者操守卒給一丁資往來費也遂已召拜兵¶
部左侍郎以言官薦擢南京参賛尚書鎮撫之營卒惑¶
妖僧繡頭後倡訛言遂捕斬繡頭申嚴什伍書其名籍¶
年貌繫牌腰間軍乃戢既又奏調鎮武軍䕶陵寢一日¶
<pb:KR2a0038_WYG_293-25b>¶
散千人留都自是無患越四年以老致仕遂博學多智¶
長於用兵然亦善逢迎帝將重建三殿遂奏五河縣泗¶
水中湧一大杉此川澤效靈為聖主鼎新助帝大喜又¶
進白兎帝為遣官告廟由此益眷遇卒贈太子太保諡¶
㐮敏弟逢字邦吉由進士為吏科給事中侍郎劉源清¶
下吏逢救之並繫得釋進户科左給事中偕同官諌南¶
巡下詔獄謫永福典史終徳安知府遂子材自有傳¶
唐順之字應徳武進人祖貴户科給事中父寳永州知¶
<pb:KR2a0038_WYG_293-26a>¶
府順之生有異禀稍長洽貫群籍年三十二舉嘉靖八¶
年㑹試第一改庻吉士座主張璁疾翰林出諸吉士為¶
他曹獨欲留順之固辭乃調兵部主事引疾歸久之除¶
吏部十二年秋詔選朝官為翰林乃改順之編修校累¶
朝寔録事將竣復以疾告璁持其疏不下有言順之欲¶
逺璁者璁發怒擬㫖以吏部主事罷歸永不復叙至十¶
八年選官僚乃起故官兼春坊右司諌與羅洪先趙時¶
春請朝太子復削籍歸卜築陽羡山中讀書十餘年中¶
<pb:KR2a0038_WYG_293-26b>¶
外論薦並報寢倭躪江南北趙文華出視師疏薦順之¶
起南京兵部主事父憂未終不果出免䘮召為職方貟¶
外郎進郎中出覈薊鎮兵籍還奏缺伍三萬有竒見兵¶
亦不任戰因條上便冝九事總督王忬以下俱貶秩尋¶
命往南畿浙江視師與胡宗憲協謀討賊順之以禦賊¶
上䇿當截之海外縱使登陸則内地咸受祸乃躬泛海¶
自江隂抵蛟門大洋一晝夜行六七百里從者咸驚嘔¶
順之意氣自如倭泊崇明三沙督舟師邀之海外斬馘¶
<pb:KR2a0038_WYG_293-27a>¶
一百二十沉其舟十三擢太僕少卿宗憲言順之權¶
輕乃加右通政順之聞賊犯江北急令總兵官盧鏜拒¶
三沙自率副總兵劉顯馳援與鳳陽巡撫李遂大破之¶
姚家蕩賊窘退巢廟灣順之薄之殺傷相當遂欲列圍困¶
賊順之以為非計麾兵薄其營以火礟攻之不能克三¶
沙又屢告急順之乃復援三沙督鏜顯進擊再失利順¶
之憤親躍馬布陣賊搆髙楼望官軍見順之軍整堅壁¶
不出顯請退師順之不可持刀直前去賊營百餘歩鏜¶
<pb:KR2a0038_WYG_293-27b>¶
顯懼失利固要順之還時盛暑居海舟兩月遂得疾返¶
太倉李遂改官南京即擢順之右僉都御史代遂巡撫¶
順之疾甚以兵事棘不敢辭渡江賊已為遂等所滅淮¶
揚適大饑條上海防善後九事三十九年春汛期至力¶
疾泛海度焦山至通州卒年五十四訃聞予祭葬故事¶
四品但賜祭順之以勞得賜葬云順之於學無所不窺¶
自天文樂律地利兵法弧矢勾股壬竒禽乙莫不究極¶
原委盡取古今載籍剖裂補綴區分部居為左右文武¶
<pb:KR2a0038_WYG_293-28a>¶
儒稗六編傳於世學者不能測其奥也為古文洸洋紆¶
折有大家風生平苦節自厲輟扉為床不施裀褥又聞¶
良知説於王畿閉户兀坐匝月忘寝多所自得晚由文¶
華薦商出處於羅洪先洪先曰向已隸名仕籍此身非¶
我有安得侔處士順之遂出然聞望頗由此損崇禎中¶
追諡㐮文子鶴徴隆慶五年進士歴官太常卿亦以博¶
學聞¶
¶
　　贊曰朱紈欲嚴海禁以絶盜源其論甚正顧指斥士大¶
<pb:KR2a0038_WYG_293-28b>¶
夫令不能堪卒為所齕齮憤惋以死氣質之為累悲夫¶
當㓂患孔熾撲滅惟恐不盡便冝行誅自其職爾而以¶
為罪則任法之過也張經功不賞而以寃戮稔倭毒而¶
助之攻東南塗炭數十年讒賊之罪可勝誅哉宗憲以¶
奢黷蒙垢然令徐海汪直之徒不死貽患更未可知矣¶
曹邦輔任環戰功可紀李遂唐順之捍禦得冝而邦輔¶
之平師尚詔李遂之靖亂卒其功尤著以其始終倭事¶
故并列焉¶
<pb:KR2a0038_WYG_293-29a>¶
¶
¶
¶
¶
¶
¶
¶
¶
<pb:KR2a0038_WYG_293-29b>¶
¶
¶
¶
¶
¶
¶
¶
　　明史卷二百五¶
¶
