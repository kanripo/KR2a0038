# -*- mode: mandoku-view -*-
#+TITLE: 明史
#+DATE: 2019-03-29 20:49:09.073876
#+PROPERTY: ID KR2a0038
#+PROPERTY: BASEEDITION WYG
#+PROPERTY: WITNESS WYG    
#+PROPERTY: JUAN 210
<pb:KR2a0038_WYG_210-1a>¶
　　欽定四庫全書¶
¶
　　明史卷一百六十三¶
¶
　　大學士張廷玉等奉　敕修¶
¶
　　列傳第五十一¶
¶
　　李時勉　　　　　　　陳敬宗¶
¶
　　劉　鉉(□　琦)　　　　邢　讓(李　紹)¶
¶
　　林　瀚(子庭㭿　庭機孫　□　　烴)　謝　鐸¶
¶
　　魯　鐸(趙　永)¶
¶
<pb:KR2a0038_WYG_210-1b>¶
　　李時勉名懋以字行安福人成童時冬寒以衾裹足納¶
桶中誦讀不已中永樂二年進士選庶吉士進學文淵¶
閣與修太祖實録授刑部主事復與重修實録書成改¶
翰林侍讀性剛鯁慨然以天下為己任十九年三殿災¶
詔求直言條上時務十五事成祖决計都北京時方招¶
徠逺人而時勉言營建之非及逺國入貢人不宜使羣¶
居輦下忤帝意已觀其他説多中時病抵之地復取視¶
者再卒多施行尋被䜛下獄歳餘得釋楊榮薦復職洪¶
<pb:KR2a0038_WYG_210-2a>¶
熙元年復上疏言事仁宗怒甚召至便殿對不屈命武¶
士撲以金𤓰脇折者三曵出幾死明日改交阯道御史¶
命日慮一囚言一事章三上乃下錦衣衛獄時勉於錦¶
衣千戸某有恩千戸適涖獄密召醫療以海外血竭得¶
不死仁宗大漸謂夏原吉曰時勉廷辱我言已勃然怒¶
原吉慰解之其夕帝崩宣宗即位已逾年或言時勉得¶
罪先帝狀帝震怒命使者縛以來朕親鞫必殺之己又¶
令王指揮即縛斬西市毋入見王指揮出端西旁門而¶
<pb:KR2a0038_WYG_210-2b>¶
前使者己縛時勉從端東旁門入不相值帝遙見罵曰¶
爾小臣敢觸先帝疏何語趣言之時勉叩頭曰臣言諒¶
闇中不宜近妃嬪皇太子不宜逺左右帝聞言色稍霽¶
徐數至六事止帝令盡陳之對曰臣惶懼不能悉記帝¶
意益解曰是第難言耳草安在對曰焚之矣帝乃太息¶
稱時勉忠立赦之復官侍讀比王指揮詣獄還則時勉¶
己襲冠帶立階前矣宣德五年修成祖實録成遷侍讀¶
學士帝幸史館撒金錢賜諸學士皆俛取時勉獨正立¶
<pb:KR2a0038_WYG_210-3a>¶
帝乃出餘錢賜之正統三年以宣宗實録成進學士掌¶
院事兼經筵官六年代貝㤗為祭酒八年乞致仕不允¶
初時勉請改建國學帝命王振往視時勉待振無加禮¶
振銜之廉其短無所得時勉嘗芟彞倫堂樹旁枝振遂¶
言時勉擅伐官樹入家取中㫖與司業趙琬掌饌金鑑¶
並枷國子監前官校至時勉方坐東堂閲課士卷徐呼¶
諸生品第髙下顧僚屬定甲乙揭榜乃行方盛暑枷三¶
日不解監生李貴等千餘人詣闕乞貸有石大用者上¶
<pb:KR2a0038_WYG_210-3b>¶
章願以身代諸生圜集朝門呼聲徹殿庭振聞諸生不¶
平恐激變及通政司奏大用章振内慚助教李繼請解¶
於㑹昌侯孫忠忠皇太后父也忠生日太后使人賜忠¶
家忠附奏太后太后為言之帝帝初不知也立釋之繼¶
不拘檢柙時勉嘗規切之繼不能盡用然心感時勉言¶
至是竟得其助大用豐潤人樸魯初不為六館所知及¶
是名動京師明年中鄉試官至户部主事九年帝視學¶
時勉進講尚書辭㫖清朗帝悦賜予有加連疏乞致仕¶
<pb:KR2a0038_WYG_210-4a>¶
不允十二年春乃得請朝臣及國子生餞都門外者幾¶
三千人或逺送至登舟侯舟𤼵乃去英宗北狩時勉日¶
夜悲慟遣其孫驥詣闕上書請選將練兵親君子逺小¶
人褒表忠節迎還車駕復讐雪恥景㤗元年得㫖褒答¶
而時勉卒矣年七十七諡文毅成化五年以其孫顒請¶
改諡忠文贈禮部侍郎時勉為祭酒六年列格至誠正¶
四號訓勵甚切崇亷恥抑奔競别賢否示勸懲諸生貧¶
不能婚𦵏者節省餐錢為瞻給督令讀書燈火諸生吟¶
<pb:KR2a0038_WYG_210-4b>¶
誦聲不絶人才盛於昔時始太祖以宋納為祭酒最有¶
名其後寧化張顯宗申明學規人比之訥而胡儼當成¶
祖之世尤稱人師然以直節重望為士類所依歸者莫¶
如時勉英國公張輔暨諸侯伯奏願偕詣國子監聼講¶
帝命以三月三日往時勉升師席諸生以次立講五經¶
各一章畢事設酒饌諸侯伯讓曰受教之地當就諸生¶
列坐惟輔與抗禮諸生歌鹿鳴之詩賓主雍雍盡暮散¶
去人稱為太平盛事¶
¶
<pb:KR2a0038_WYG_210-5a>¶
　　陳敬宗字光世慈谿人永樂二年進士選庶吉士進學¶
文淵閣與修永樂大典書成授刑部主事又與修五經¶
四書大全再修太祖實録授翰林侍講内艱歸宣徳元¶
年起修兩朝實録明年轉南京國子監司業帝諭之曰¶
侍講清華之選司業師儒之席位雖不崇任則重矣九¶
年秩滿遷祭酒正統三年上書言舊制諸生以在監乆¶
近送諸司厯事比來有因事予告者遷延累歳至撥送¶
之期始赴實長奸惰請以肄業多寡為次第又近有願¶
<pb:KR2a0038_WYG_210-5b>¶
就雜職之例士風卑陋誠非細故請加禁止從之敬宗¶
羙鬚髯容儀端整歩履有定則力以師道自任立教條¶
革陋習六館士千餘人每升堂聽講設饌㑹食整肅如¶
朝廷稍失容即令待罪堂下僚屬憚其嚴誣以他事訟¶
之法司周忱與敬宗善曰盍具疏自理為屬草辭稍遷¶
就敬宗驚曰得無誑君耶不果上事亦竟白滿考入京¶
師王振欲見之令忱道意敬宗曰吾為諸生師表而私¶
謁中貴何以對諸生振知不可屈乃貽之文錦羊酒求¶
<pb:KR2a0038_WYG_210-6a>¶
書程子四箴知其來謝敬宗書訖署名而已返其幣終¶
不往見王直為吏部尚書從容謂曰先生官司成乆將¶
薦公為司㓂敬宗曰公知我者今與天下英才終日論¶
議顧不樂耶性善飲酒至數斗不亂襄城伯李隆守備¶
南京每留飲聲伎滿左右竟日舉杯未嘗一盻其嚴重¶
如此十二年冬乞休不允景㤗元年九月與尚書魏驥¶
同引年致仕家居不輕出有被其容接者莫不興起天¶
順三年五月卒年八十三後贈禮部侍郎諡文定初敬¶
<pb:KR2a0038_WYG_210-6b>¶
宗與李時勉同在翰林袁忠徹嘗相之曵二人並列曰¶
二公他日功名相埒敬宗儀觀魁梧時勉貎稍寢後二¶
人同時為兩京祭酒時勉平恕得士敬宗方嚴終明世¶
稱賢祭酒者曰南陳北李¶
¶
　　劉鉉字宗噐長洲人生彌月而孤及長刲股療母疾母¶
卒哀毁以孝聞永樂中用善書徵入翰林舉順天鄉試¶
授中書舍人宣徳時予修成祖仁宗實録遷兵部主事¶
仍供事内廷正統中再修宣宗實録進侍講以學士曹¶
<pb:KR2a0038_WYG_210-7a>¶
鼐等薦與修撰王振敎習庶吉士景帝立進侍講學士¶
直經筵三年以髙糓薦遷國子祭酒時以國計不足放¶
遣諸生不願歸者停其月廩鉉言飬才國家急務今倉¶
廪尚盈柰何靳此遂得復給又令甄别六館生年老貌¶
寢學藝疏淺者斥為民鉉言諸生荷敎澤乆豈無片長¶
况離親戚棄墳墓艱苦備至一旦被斥非朝廷育才意¶
乞揀年貌衰而有學者量授之官帝可其奏尋以母䘮¶
歸服闋赴都陳詢已為祭酒帝重鉉命與詢並任天順¶
<pb:KR2a0038_WYG_210-7b>¶
初改少詹事侍東宫講讀明年十月卒帝及太子皆賜¶
祭賻贈有加憲宗立贈禮部侍郎諡文恭鉉性介特言¶
行不茍教庶吉士及課國子生規條嚴整讀書至老彌¶
篤仲子瀚以進士使南方瀕行閲其衣箧比還箧如故¶
乃喜曰無玷吾門矣瀚官終副使能守父訓薩琦字廷¶
珪其先西域人後冐籍閩縣舉宣德五年進士厯官禮¶
部侍郎兼少詹事天順元年卒琦有文德狷潔不茍合¶
名行與鉉相頡頏云¶
¶
<pb:KR2a0038_WYG_210-8a>¶
　　邢讓字遜之襄陵人年十八舉於鄉入國子監為李時¶
勉所噐與劉珝齊名登正統十三年進士改庶吉士授¶
檢討景㤗元年李實自衛拉特還請再遣使迎上皇景¶
帝不許讓疏曰上皇於陛下有君之義有兄之恩安得¶
不迎且令寇假大義以問我其何辭以應若從羣臣請¶
仍命實齎敇以往且述迎復之指雖上皇還否未可必¶
而陛下恩義之篤昭然於天下萬一迎而不許則我得¶
責直於彼以興問罪之師不亦善乎疏入帝委曲諭解¶
<pb:KR2a0038_WYG_210-8b>¶
之天順末父憂歸未終喪起修英宗實録進修撰成化¶
二年超遷國子祭酒慈懿太后崩議祔廟禮讓率僚屬¶
疏諫兩京國學敎官例不得遷擢讓等以為言由科目¶
者滿考得銓叙讓在太學亦力以師道自任修辟雍通¶
志督諸生誦小學及諸經痛懲揭告之弊時以此見稱¶
而謗者亦衆為人負才狹中意所輕重輒形於詞色名¶
位相軋者多忌之五年擢禮部右侍郎越二年以在國¶
子監用㑹饌錢事與後祭酒陳鑑司業張業典籍王允¶
<pb:KR2a0038_WYG_210-9a>¶
等俱得罪坐死諸生訴闕下請代復詔廷臣雜治卒坐¶
死贖為民鑑旣得罪吏部尚書姚䕫請起致仕禮部侍¶
郎李紹為祭酒馳召之而紹已卒紹字克述安福人宣¶
德八年進士改庶吉士授檢討大學士楊士竒臥病英¶
宗遣使詢人才士竒舉紹䓁五人以對土木之敗京師¶
戒嚴朝士多遣家南徙紹曰主辱臣死奚以家為率不¶
遣累遷翰林學士以李賢王翺薦擢禮部侍郎成化二¶
年以疾求解職紹好學問居官剛正有噐局能奬掖後¶
<pb:KR2a0038_WYG_210-9b>¶
進其卒也帝深惜之¶
¶
　　林瀚字亨大閩人父元美永樂末進士撫州知府瀚舉¶
成化二年進士改庶吉士授偏修再遷諭德請急歸𢎞¶
治初召修憲宗實録充經筵講官稍遷國子監祭酒進¶
禮部右侍郎掌監事如故典國學垂十年饌銀嵗以百¶
數計悉貯之官以次營立署舍師儒免僦居由瀚始厯¶
吏部左右侍郎十三年拜南京吏部尚書以災異率羣¶
僚陳十二事御史王獻臣自遼東逮下詔獄儒士孫伯¶
<pb:KR2a0038_WYG_210-10a>¶
堅等夤縁為中書舍人瀚疏争忤㫖乞罷不許己奏請¶
重根本曰保固南京曰佑啟皇儲曰撫綬百姓曰増進¶
賢才正德元年四月吏部尚書馬文升去位言官邱俊¶
石介等薦瀚帝用侍郎焦芳乃改瀚南京兵部參贊機¶
務命未至瀚因疾乞休因陳養正心崇正道務正學親¶
正人四事儒詔慰留時災異數見瀚及南京諸臣條時¶
政十二事語渉近倖多格不行瀚素剛方與守備中官¶
不合他内臣進貢道其地者瀚每裁仰之遂交譖於劉¶
<pb:KR2a0038_WYG_210-10b>¶
瑾㑹劉健謝遷罷政瀚聞太息言官戴銑等以劉健遷¶
被徵瀚獨贐送瑾聞益恨明年二月假銑等獄詞謫瀚¶
浙江參政致仕旋指為奸黨瑾誅復官致仕予月廪嵗¶
𨽻如故事尋命有司嵗時存問瀚為人謙厚而自守介¶
然卒年八十六贈太子太保諡文安子九人庭㭿庭機¶
最顯庭㭿字利瞻瀚次子也𢎞治十二年進士授兵部¶
主事厯職方郎中吏部尚書張綵欲改為御史固謝之¶
乃以為蘇州知府頻嵗大水疏請停職造罷繁征割闗¶
<pb:KR2a0038_WYG_210-11a>¶
課備振再上始報可遷雲南左參政正徳九年以父老¶
乞侍養時子炫已成進士官禮部主事亦謁假歸三世¶
一堂鄉人稱盛事嘉靖初父憂服闋起官江西厯湖廣¶
左右布政使舉治行卓異擢右副都御史廵撫保定諸¶
府厯工部右侍郎應詔言郊𡒄大工南城西苑相繼興¶
作請以儉約先天下又因災傷乞撤還採木燒造諸使¶
進左拜尚書加太子太保時帝方大興土木功庭㭿所¶
規畫多稱意㑹詔建沙河行宫庭㭿議加天下田賦為¶
<pb:KR2a0038_WYG_210-11b>¶
御史桑喬給事中管見所劾乞罷歸卒贈少保諡康懿¶
炫終通政司參議庭機字利仁瀚季子也嘉靖十四年¶
進士改庶吉士授檢討遷司業擢南京祭酒累遷至工¶
部尚書穆宗立調禮部俱官陪京時子燫已為祭酒遂¶
致仕歸萬厯九年卒年七十有六贈太子太保諡文僖¶
子燫烴燫字貞恒庭機長子嘉靖二十六年進士改庶¶
吉士授檢討景恭王就邸命燫侍講讀三遷國子祭酒¶
自燫祖瀚父庭機三世為祭酒前此未有也隆慶改元¶
<pb:KR2a0038_WYG_210-12a>¶
擢禮部右侍郎充日講官寇犯邊條上備邊七事改吏¶
部調南京吏部署禮部事魏國公徐鵬舉廢長立㓜燫¶
持不可萬厯元年進工部尚書改禮部仍居南京名位¶
一與父庭機等母䘮去官服闋以庭機篤老侍養家居¶
七年先父庭機卒贈太子少保諡文恪明代三世為尚¶
書並得諡文林氏一家而已子孫勤性篤孝芝生者三¶
枯篁復青御史上其事被旌烴字貞燿庭機次子也嘉¶
靖四十一年進士授戸部主事厯廣西副使兄燫卒請¶
<pb:KR2a0038_WYG_210-12b>¶
急歸養乆之厯太僕寺卿因災異極陳礦税之害請釋¶
逮繫諸臣不報終南京工部尚書致仕林氏三世五尚¶
書皆内行修潔為時所稱¶
¶
　　謝鐸字鳴治浙江太平人天順末進士改庶吉士授編¶
修預修英宗實録性介特力學慕古講求經世務成化¶
九年校勘通鑑綱目上言綱目一書帝王龜鑑陛下命¶
重加考定必將進講經筵為致治資也今天下有太平¶
之形無太平之實因仍積習廢實狥名曰振剛紀而小¶
<pb:KR2a0038_WYG_210-13a>¶
人無畏忌曰勵風俗而縉紳棄亷恥飭官司而汙暴益¶
甚恤軍民而罷敝益極減省有制而興作每疲於奔命¶
蠲免有詔而徵歛每困於追呼考察非不舉而倖門日¶
開簡練非不行而私撓日衆賞竭府庫之財而有功者¶
不勸罰窮讞覆之案而有罪者不懲以至修省祈禱之¶
命屢頒水旱災傷之來不絶禁垣被振城門示災不思¶
竦動旋轉以大答天人之望是則誠可憂也願陛下以¶
古證今兢兢業業然後可長治乆安而載籍不為無用¶
<pb:KR2a0038_WYG_210-13b>¶
矣帝不能從時塞上有警條上備邊事宜請養兵積粟¶
收復東勝河套故疆又言今之邊將無異晚唐將帥敗¶
則士卒受其殃㨗則權豪䝉其賞且尅侵軍餉辦納月¶
錢三軍方怨憤填膺孰肻為國效命者語皆切時弊秩¶
滿進侍講直經筵遭兩䘮服除以親不逮養遂不起𢎞¶
治初言者交薦以原官召修憲宗實録三年擢南京國¶
子祭酒上言六事曰擇師儒慎科貢正祀典廣載籍復¶
㑹饌均撥厯其正祀典請進宋儒楊時而罷吳澄禮部¶
<pb:KR2a0038_WYG_210-14a>¶
尚書傳瀚持之乃進時而澄祀如故明年謝病去家居¶
將十年薦者益衆㑹國子缺祭酒部議起之帝素重鐸¶
擢禮部右侍郎管祭酒事屢辭不許時章懋為南祭酒¶
兩人皆人師諸生交相慶居五年引疾歸鐸經術湛深¶
為文章有體要兩為國子師嚴課程杜請謁増號舍修¶
堂室擴廟門置公𪠘三十餘居其屬諸生貧者周恤之¶
死者請官定制為之殮家居好周恤族黨自奉則布衣¶
蔬食正德五年卒贈禮部尚書諡文肅¶
¶
<pb:KR2a0038_WYG_210-14b>¶
　　魯鐸字振之景陵人𢎞治十五年會試第一厯編修閉¶
門自守不妄交人武宗立使安南却其餽正徳二年遷¶
國子監司業累擢南祭酒尋改北鐸屢典成均教士切¶
實為學不専章句士有假歸廢學者訓飭之悔過乃已¶
乆之謝病歸嘉靖初以刑部尚書林俊薦用孝宗朝謝¶
鐸故事起南祭酒踰年復請致仕累徵不起卒諡文恪¶
鐸以德望重於時居鄉有盗掠牛馬或紿云魯祭酒物¶
也舍之去大學士李東陽生日鐸為司業與祭酒趙永¶
<pb:KR2a0038_WYG_210-15a>¶
皆其門生也相約以二帕為夀比檢笥亡有徐曰鄉有¶
饋乾魚者盍以此往詢諸庖食過半矣以其餘詣東陽¶
東陽喜為烹魚置酒留二人飲極歡乃去永字爾錫臨¶
淮人與鐸同年進士亦官編修復與鐸相繼為祭酒尋¶
遷南京禮部侍郎大學士楊一清重其才欲引以自助¶
乃為他語挑之永正色曰可以纓冠汚吾道乎遂請致¶
仕去人服其亷介¶
¶
　　贊曰明太祖時國學師儒體貌優重魏觀宋納為祭酒¶
<pb:KR2a0038_WYG_210-15b>¶
造就人才克舉其職諸生啣命奉使往往擢為大官不¶
専以科目進也中葉以還流品稍雜撥厯亦為具文成¶
均師席不過為儒臣序遷之地而已李時勉陳敬宗諸¶
人方亷清鯁表範卓然類而傳之庶觀者有所法焉¶
¶
¶
¶
　　明史卷一百六十三¶
¶
