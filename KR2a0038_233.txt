# -*- mode: mandoku-view -*-
#+TITLE: 明史
#+DATE: 2019-03-29 20:49:09.239406
#+PROPERTY: ID KR2a0038
#+PROPERTY: BASEEDITION WYG
#+PROPERTY: WITNESS WYG    
#+PROPERTY: JUAN 233
<pb:KR2a0038_WYG_233-1a>¶
　　欽定四庫全書¶
¶
　　明史卷一百七十五¶
¶
　　大學士張廷玉等奉　敕修¶
¶
　　列傳六十三¶
¶
　　衛　青(子　頴)　　　　重　興¶
¶
　　河　洪　　　　　　　劉　玉¶
¶
　　仇　鉞　　　　　　　神　英(子　周)¶
¶
　　曹　雄(子　謙)　　　　馮　禎¶
¶
<pb:KR2a0038_WYG_233-1b>¶
　　張　俊(李　鋐)　　　　楊　鋭(崔　文)¶
¶
　　衛青字明徳松江華亭人以蘇州百户降成祖積功至¶
都指揮僉事莅中都留守司事改山東備倭永樂十八¶
年二月蒲臺妖婦林三妻唐賽兒作亂自言得石函中¶
寳書神劍役鬼神剪紙作人馬相戰鬭徒衆數千據益¶
都卸石柵塞指揮髙鳳敗殁勢遂熾其黨董彦昇等攻¶
下莒即墨圍安邱總兵官安逺矦栁升帥都指揮劉忠¶
圍賽兒寨賽兒夜刼官軍軍亂忠戰死賽兒遁去比明¶
<pb:KR2a0038_WYG_233-2a>¶
升始覺不及追獲賊黨劉俊等及男女百餘人而賊攻¶
安邱益急知縣張旟丞馬撝死戰賊不能下合莒即墨¶
衆萬餘人以攻青方屯海上聞之率千騎晝夜馳至城¶
下再戰大敗之城中亦鼔譟出殺賊二千生禽四千餘¶
悉斬之時城中旦夕不能支青救稍遲城必陷比賊敗¶
升始至青迎謁升怒其不待已捽之出是日鰲山衛指¶
揮王真亦以兵百五十人殲賊諸城賊遂平而賽兒卒¶
不獲帝賜書勞青切責升尚書吴中等劾升且言升媢¶
<pb:KR2a0038_WYG_233-2b>¶
青功于是下升獄而擢青山東都指揮使真都指揮同¶
知旟撝左右㕘議賞賚有差青還備倭海上尋坐事繋¶
獄宣徳元年帝念其功釋之俾復職時京師營繕役繁¶
調及防海士卒青以為言得番代英宗立進都督僉事¶
尋卒青有孝行善撫士卒居海上十餘年海濵人思之¶
請于朝立祠以祀次子頴正統初襲濟南衛指揮使景¶
帝立奉詔入衛再遷至都指揮同知以石亨薦擢署都¶
督僉事管五軍營右哨論黄花鎮白羊口及西直門禦¶
<pb:KR2a0038_WYG_233-3a>¶
寇功累進都督同知景泰三年協鎮宣府逾年召還天¶
順元年以奪門功封宣城伯予世劵出鎮甘肅保喇入¶
犯不能禦為有司所劾詔不問亨敗頴以守邊故得無¶
奪憲宗即位廷議以頴不勝任乃召還會盡革奪門世爵¶
頴以天順間征西番瑪吉思棟沙克諸族功自愬詔如¶
故成化二年為遼東總兵官尋引疾罷級事中陳鉞等¶
劾之下獄尋宥之𢎞治中卒贈侯諡壮勇傳子至孫錞¶
嘉靖時督神機營屢加太保兼太子太師四傳至時春¶
<pb:KR2a0038_WYG_233-3b>¶
崇禎時掌後府京師陷懐鐡券闔門十七人皆赴井死¶
董興長垣人初為燕山右衛指揮使累遷署都指揮同¶
知正統中新建伯李玉等舉興将才進署都指揮使京¶
營管操復用薦擢署都督僉事充右㕘将從寧陽侯陳¶
懋討鄧茂七破餘黨于建寧進都督同知南海賊黄蕭¶
養圍廣州安鄉伯張安都指揮王清戰死賊衆攻城益¶
急詔拜興左副總兵調江西兩廣軍往討而以侍郎孟¶
鑑贊理軍務興用天文生馬軾自随興果鋭不能戢下¶
<pb:KR2a0038_WYG_233-4a>¶
軾戒之景泰元年二月師至廣州賊舟千餘艘勢甚熾¶
而徴兵未至諸将請濟師軾曰廣民延頸久矣即以狼¶
兵往撃猶拉朽耳興從之既而兵大集進至大洲撃賊¶
殺溺死者萬餘人餘多就撫蕭養中流矢死函首以獻¶
俘其父及子等餘黨皆伏誅論功進右都督留鎮廣東¶
給事中黄士儁劾興寛縱降其官明年復職久之召還¶
分督京營與曹吉祥結姻冒奪門功封海寧伯未幾充¶
總兵官鎮遼東予世券議革奪門者爵興以守邊得免¶
<pb:KR2a0038_WYG_233-4b>¶
吉祥誅乃奪興爵仍右都督發廣西立功以錦衣李貴¶
薦復爵總兵宣府再予世劵憲宗嗣位罷還已停世襲¶
家居十餘年卒¶
¶
　　何洪全椒人嗣世職為成都前衛指揮使正統中從征¶
麓川景泰末從征天柱銅鼓皆有功屢遷都指揮使掌¶
四川都司事與平東苖憲宗即位論功擢都督僉事巡¶
撫汪浩乞留洪四川許之徳陽人趙鐸反自稱趙王漢¶
州諸賊皆歸之連番衆數陷城殺将吏遣其黨何文讓¶
<pb:KR2a0038_WYG_233-5a>¶
及僧悟昇掠安岳諸縣洪斬悟昇生禽文讓鐸将逼成¶
都官軍分三路討洪偕都指揮寧用趋彰明賊引去追¶
至梓潼朱家河力戰賊少却洪乗勝陷陣後軍不繼為¶
賊所圍左右跳盪殺賊甚衆力竭而死洪勇敢善撫士¶
號令嚴蜀将無及之者既死官軍奪氣而四川都指揮¶
僉事臨淮劉雄亦戰死雄剛勁遇敵輒前嘗捕賊漢州¶
生禽七十餘人及鐸亂追之羅江大水河手馘數人賊¶
連敗千户周鼎傷雄前救之徑奔賊陣叢刺死詔贈洪¶
<pb:KR2a0038_WYG_233-5b>¶
都督同知予祭𦵏子襲廕都指揮僉事雄贈都指揮同¶
知賜祭命子襲職超二官洪雖死綿竹典史蕭讓帥鄉¶
兵撃鐸破之官兵頻進撃其黨稍散去鐸勢孤帥餘賊¶
趨彰明千户田義等設伏梓潼而㕘将周貴直搗其巢¶
賊大敗夜奔石子嶺儀亟進斬鐸賊盡平成化元年正¶
月也¶
¶
　　劉玉字仲璽磁州人生有膂力給事曹吉祥家從征麓¶
川授副千户積功至都指揮僉事天順元年以奪門功¶
<pb:KR2a0038_WYG_233-6a>¶
進都督僉事尋充右㕘将守備潯州慶逺蠻剽博白及¶
廣東之寧川玉偕左㕘将范信邀撃敗俄命分守貴¶
州從方瑛討貴東苖殱千把豬討西堡苖縶其魁楚得先¶
後斬首千級毁其巢而還旋改右副總兵鎮守貴州吉¶
祥誅玉下吏當斬以道逺不與謀免死謫海南副千户¶
六年帝将以谷登為甘肅副總兵李賢言登不任玉老¶
成乃復以為都督僉事右副總兵鎮守涼州矩咱族叛¶
㑹兵平之進都督同知成化四年滿俊亂固原白圭舉¶
<pb:KR2a0038_WYG_233-6b>¶
玉為總兵官統左右㕘将夏正劉清討之兵分為七玉¶
與總督項忠抵石城賊已數敗㑹毛中死玉亦被圍中¶
流矢力戰得出相持兩月大小百十戰竟平之進左都¶
督掌右府事自愬前西堡功命增俸百石掌耀武營六¶
年充左副總兵從朱永出延綏五月河套部入犯玉帥¶
衆禦却之逾年卒贈固原伯縊毅敏玉雖起僕𨽻勇決¶
過人善撫士所至未嘗衂滿俊之叛據石城險屢敗官¶
軍玉戰最力及論功祗賜秩一級時惜其薄子文襲指¶
<pb:KR2a0038_WYG_233-7a>¶
揮使¶
¶
　　仇鉞字廷威鎮原人初以傭卒給事寧夏總兵府大見¶
信愛會都指揮僉事仇理卒無嗣遂令鉞襲其世職為¶
寧夏前衛指揮同知理江都人故鉞自稱江都仇氏再¶
以破賊功進都指揮僉事正徳二年用總制楊一清薦¶
擢寜夏遊撃将軍五年安化王寘鐇及都指揮何錦周¶
昻指揮丁廣反鉞時駐城外玉泉營聞變欲遁去顧念¶
妻子在城中恐為所屠滅遂引兵入城解甲覲寘鐇歸¶
<pb:KR2a0038_WYG_233-7b>¶
卧家稱病以所将兵分𨽻賊營錦等信之時時就問計¶
鉞亦謬輸心腹而隂結壮士遣人潜出城令還報官軍¶
旦夕至鉞因紿錦廣宜急出兵守渡口遏東岸兵勿使¶
渡河錦廣果傾營出而昻獨守城寘鐇以禡牙召鉞鉞¶
稱病亟昻來視鉞方堅卧呻吟伏卒猝起捶殺昻鉞乃¶
被甲横刀提其首躍馬大呼壮士皆集徑馳詣寘鐇第¶
縛之傳寘鐇令召錦廣還而宻諭其部曲以禽寘鐇状¶
衆遂大潰錦廣單騎走賀蘭山為邏卒所獲舉事凡十¶
<pb:KR2a0038_WYG_233-8a>¶
八日而敗先是中朝聞變議以神英為總兵官而命鉞¶
為副俄傳鉞降賊欲追敕還大學士楊廷和曰鉞必不¶
從賊令知朝廷擢用志當益堅不然棄良将資敵人耳¶
乃不追事果定而劉瑾暱陕西總兵官曹雄盡以鉞功¶
歸之鉞竟無殊擢巡按御史閻睿訟其功詔奪俸三月¶
瑾誅始進署都督僉事充寕夏總兵官尋論功封咸寧¶
伯禄千石予世劵明年冬召還掌三千營七年二月拜¶
平賊将軍偕都御史彭澤討河南盗劉恵趙燧以中官¶
<pb:KR2a0038_WYG_233-8b>¶
陸誾監其軍未至而㕘将馮禎戰死洛南賊勢益熾已¶
聞官軍将至遂奔汝州又聞官軍扼要害乃走寳豐復¶
由舞陽遂平轉掠汝州東南敗奔固始抵潁州屯朱臯¶
鎮永順宣慰彭明輔等撃之賊倉猝渡河溺死者三千¶
人餘衆走光山鉞追及之命諸将神周姚信時源金輔¶
左右夾撃賊大敗斬首千四百有竒湖廣軍亦破其别¶
部賈勉兒于羅田賊沿途潰散自六安陷舒城復還光¶
山至商城官軍追之急賊復南攻六安将陷時源等渉¶
<pb:KR2a0038_WYG_233-9a>¶
河進敗之七里岡賊趋廬州至定逺西又敗還至六安¶
分其衆為二劉惠與趙鐩二弟鐇鎬帥萬餘人北走商¶
城而鐩道遇其徒張通及楊虎遺黨數千人勢復振掠¶
鳳陽陷泗宿睢寧定逺于是澤與鉞計使神周追鐩時¶
源金輔追恵姚信追勉兒勉兒鐩復合周信連敗之宿¶
州追奔至應山其衆畧盡鐩薙髪懐度牒潛至江夏飯¶
村店軍士趙成執送京師伏誅源輔追劉惠連戰皆㨗¶
惠窘走南召指揮王謹追及于土地嶺射中惠左目自¶
<pb:KR2a0038_WYG_233-9b>¶
縊死勉兒數為都指揮朱忠夏廣所敗獲之項城丁村¶
餘黨邢本道劉資及楊寡婦等先後皆被禽凡出師四¶
月而河南賊悉平趙鐩一名風子文安諸生也劉七等¶
亂起鐩挈家匿渚中賊驅之登陸将圬其妻女鐩素驍¶
健有膐力手格殺二賊賊聚執之遂入其黨為之魁賊¶
専事淫掠鐩稍有智計定為部伍勸其黨無妄殺移檄¶
府縣約官吏師儒毋走避迎者安堵由是横行中原勢¶
出劉六等上嘗攻鈞州五日以馬文升方家居舍之去¶
<pb:KR2a0038_WYG_233-10a>¶
有司遣人齎招撫榜至鐩具疏附奏言今羣奸在朝舞¶
弄神器濁亂海内誅戮諫臣屏棄元老舉動若此未有¶
不亡國者乞陛下睿謀獨斷梟羣奸之首以謝天下即¶
梟臣之首以謝羣奸其桀黠如此鉞既平河南賊移師¶
㑹陸完共滅劉七等于江北論功進世侯增禄百石仍¶
督三千營八年大同有警命充總兵官統京軍禦之鉞¶
上五事中請遣還京操邊軍停京軍出征以省公私之¶
擾尤切時弊時不能用鉞既至值寇犯萬全沙河撃之¶
<pb:KR2a0038_WYG_233-10b>¶
斬首三級而軍士亡者二十餘人寇亦引去奏㨗蒙賚¶
朝論恥之帝詔諸邊将入侍豹房鉞嘗一入後輒力辭¶
十年冬稱疾解營務詔給軍三十人役其家世宗立再¶
起督三千營掌前府事未上卒年五十七諡武襄子昌¶
以病廢孫鸞嗣侯世宗時怙寵通邊磔死爵除¶
¶
　　神英字景賢夀州人天順初襲父職為延安衛指揮使¶
守備寧塞營屢将騎兵從都督張欽等征討有功成化¶
元年尚書王復行邊薦英有謀勇進都指揮僉事以從¶
<pb:KR2a0038_WYG_233-11a>¶
征滿四功遷都指揮使充延綏右參将屢敗伽嘉色凌¶
兵進署都督僉事巡撫余子俊築邊牆命英董役工成¶
受賚久之充總兵官鎮守寧夏移延綏復移宣府𢎞治¶
改元移大同十一年馬市開英違禁貿易寇掠蔚州又¶
不救言官連劾召還閒住尋起督果勇營嘗充右㕘将¶
從朱暉禦㓂延綏武宗立寇犯宣府舉李俊並充左參¶
将帥京軍以援尋以都督同知僉書左府剿近畿劇賊¶
進右都督正徳五年給事中叚豸劾英老命致仕當是¶
<pb:KR2a0038_WYG_233-11b>¶
時劉瑾竊政總兵官曹雄等以附瑾得重權英素習瑾¶
厚賄之因自陳邊功乞敘録特詔予伯爵吏兵二部持¶
之下廷議而廷臣希瑾指無不言當封者遂封涇陽伯¶
禄八百石未幾寘鐇反命充總兵官討之未至賊已滅¶
其秋瑾敗為言官所劾詔奪爵以右都督致仕越二年¶
卒子周輸粟為指揮僉事累官都指揮使充延綏右㕘¶
将正徳六年命以所部兵討河南流賊數有功再進都¶
督同知賊平遂以副總兵鎮山西九年秋寇大入寧武¶
<pb:KR2a0038_WYG_233-12a>¶
關躙忻定襄寧化周擁兵不戰軍民死者數千詔巡撫¶
官執歸京師周潜結貴近行至易州偽稱病自陳戰功¶
帝乃宥周罪盡削其秩為總旗而輸粟指揮如故已夤¶
緣江彬入豹房驟復都督賜國姓典兵禁中遂與彬相¶
倚為聲勢納賄不貲彬敗周亦下獄伏誅¶
¶
　　曹雄西安左衛人𢎞治末厯官都指揮僉事為延綏副¶
總兵武宗即位用總督楊一清薦擢署都督僉事充總¶
兵官鎮固原以瑾同鄉自附于瑾瑾欲廣樹黨日相親¶
<pb:KR2a0038_WYG_233-12b>¶
重正徳四年雄上言故事布按二司及兵備道臣文移¶
達總兵官者率由都司轉達今邊務亟徴調不時都司¶
逺在㑹城往返千里恐悮軍机乞如廵撫大同例徑呈¶
總兵官便兵部尚書曹元希瑾意覆如其言既復受瑾¶
屬奏雄鎮守未佩印宜如各邊例特賜印以重其權乃¶
進雄署都督同知以延綏總兵官吴江所佩征西将軍¶
印佩之而别置靖虜将軍印予江及總督才寛禦寇沙¶
窩為所殺雄擁兵不救佯引罪乞解兵柄令子謐齎奏¶
<pb:KR2a0038_WYG_233-13a>¶
詣京師瑾異謐貌妻以從女而優詔褒雄令居職如故¶
糾者反被責寘鐇反寧夏雄聞變即統兵壓境上令都¶
指揮黄正以兵三千入靈州固士卒心約鄰境刻期討¶
宻焚大小二壩積草與守備史鏞等奪河西船盡泊東¶
岸賊黨何錦懼急帥兵出守大壩以防決河雄乃令鏞¶
潜通書仇鉞俾從中舉事賊遂成禽是役也功雖成于¶
鉞而居外布置賊不内顧雄有勞焉㨗聞瑾以平賊功¶
歸之進左都督謐亦官千户雄不安引咎自劾推功諸¶
<pb:KR2a0038_WYG_233-13b>¶
将降㫖慰勞未幾瑾敗言官交劾降指揮僉事尋徴下¶
獄以黨逆論死籍其家詔宥之與家屬永戍海南遇赦¶
不原雄長子謙讀書能文有機畧好施予故參政李崙¶
主事孔琦家貧甚雄請周䘏其妻子以勸亷吏謙意也¶
御史髙䕃先被逮無行貲謙為治装並䘏其家受業楊¶
一清聞一清将起用貽書止之曰近日闗中人材連茹¶
而起實山川不幸獨不留三五軰為後日地耶時陜人¶
率附瑾以進故謙云然雄下獄謙亦被繋為怨家箠死¶
<pb:KR2a0038_WYG_233-14a>¶
馮禎綏徳衛人起家卒伍累功為本衛指揮僉事𢎞治¶
末擢署都指揮僉事守備偏頭關尋充㕘将分守寧夏¶
西路以勇敢聞寘鐇反馳奏告變事平進署都指揮同¶
知已擢副總兵協守延綏正徳六年七月盗起中原詔¶
以所部千五百人入討至阜城遇賊禎令軍中毋顧首¶
級貪虜獲遂大敗賊逐北數十里俘斬八百六十有竒¶
進解曹州圍執其魁朱諒録功進都督僉事明年春劉¶
恵趙鐩亂河南連陷鹿邑上蔡西平遂平舞陽葉縦掠¶
<pb:KR2a0038_WYG_233-14b>¶
南頓新蔡商水襄城復還駐西平禎偕副總兵時源參¶
将神周金輔撃敗之賊奔入城官軍塞其門乗夜焚死¶
千餘人斬首稱是餘賊潰而西廵撫鄧璋等朝崇王于¶
汝寧宴飲連日賊招散亡勢復振陷鄢陵滎陽汜水鞏¶
圍河南府三日諸軍始集賊屯洛南覘官軍飢疲迎戰¶
右哨金輔不敢渡洛禎及源周方陣而後哨叅将姚信¶
所部京軍先馳失利遽遁陣亂賊乗之禎下馬殊死鬭¶
援絶死焉贈洛南伯賜祭𦵏授其子大金都督僉事後¶
<pb:KR2a0038_WYG_233-15a>¶
賊平論功復廕一子世百户明年是日禎死所風霾大¶
作又明年亦如之伊王奏聞敇有司建祠歳以死日致¶
祭尋用給事中李鐸言嵗給米二石帛二疋贍其家¶
張俊宣府前衛人嗣世職為本衛指揮使累擢大同遊¶
撃将軍𢎞治十二年以功進都指揮同知和碩入大同¶
左衛大掠八日俊遣兵三百邀其前復分兵三百為策¶
應而親禦之荆東荘依河結營撃却三萬餘騎帝大喜¶
立擢都督僉事未幾總兵官王璽失事被徵即命俊代¶
<pb:KR2a0038_WYG_233-15b>¶
之其冬以㓂入戴罪尋移鎮宣府中官苖逵督師延綏¶
檄大同宣府卒為探騎俊持不追逵遂劾俊帝宥俊而¶
命發卒如逵言武宗初立寇乗䘮大入連營二十餘里¶
俊遣諸将李稽白玉張宏王鎮穆榮各帥三千人分扼¶
要害俄寇由新開口毁垣入稽遽前迎敵玉雄鎮榮各¶
帥所部拒于虞臺嶺俊急帥三千人赴援道傷足重以兵¶
屬都指揮曹泰泰至鹿角山被圍俊力疾益調兵五千¶
人持三日糧馳解泰圍復援出鎮又分兵救稽玉稽玉¶
<pb:KR2a0038_WYG_233-16a>¶
亦潰圍出獨雄榮阻山澗援絶死諸軍已大困收兵還¶
寇追之行且戰僅得入萬全右衛城士馬死亡無算俊¶
及中官劉清巡撫李進皆徴還御史郭東山言俊扶病¶
馳援勸懲不宜偏廢乃許贖罪正徳五年起署都督同¶
知典神威營操練明年六月賊楊虎等自山西十八盤¶
還破武安掠威曲周武城清河故城景州轉入文安與¶
劉六等合都指揮柔玉屢敗僉事許承芳請濟師乃命¶
俊充副總兵與㕘将王琮統京軍千人討之往來近畿¶
<pb:KR2a0038_WYG_233-16b>¶
數月不能創賊已朝議調邊軍協守賊遂連敗明年三¶
月劉六劉七齊彦名龎文宣等敗奔登萊海套陸完檄¶
俊軍萊州合諸将李鋐等邀之賊遂北走轉掠寳坻香¶
河玉田俊急偕許泰郤永遏之帝喜勞以白金賊由武¶
清西去未幾得疾召還後賊平實授都督同知久之卒¶
俊為邊将持亷有謀勇其歿也家無餘資李鋐大同右¶
衛人世指揮同知累功進都指揮僉事充㕘将協守大¶
同山東盗起詔改遊撃将軍尋充副總兵與俊等邀賊¶
<pb:KR2a0038_WYG_233-17a>¶
復與劉暉部将傅鎧張椿等數立功賊平進都指揮同¶
知充總兵官鎮鳳陽諸府尋以江西盗猖獗擢署都督¶
僉事與都御史俞諫同提督軍務賊王浩八據裴源山¶
憑髙發矢石官軍幾不支鋐下馬持刀督将士殊死戰¶
賊乃走追數十里擒之復以次討平劉昌三胡浩三等¶
移駐餘干将撃遺賊之未下者疽𤼵背卒于軍詔贈右¶
都督廕子都指揮僉事¶
¶
　　楊鋭字進之蕭縣人嗣世職為南京羽林前衛指揮使¶
<pb:KR2a0038_WYG_233-17b>¶
正徳初以才擢掌龍江右衛事督造漕船于淮安寧王¶
宸濠有異謀王瓊以安慶居要害宜置戍乃進鋭署都¶
指揮僉事守備其地鋭與知府張文錦治戰艦日督士¶
肄水戰十四年六月丙子宸濠反東下焚鼓澤湖口望¶
江己丑奄至安慶城下舟五十餘艘鋭文錦與指揮崔¶
文同知林有禄通判何景暘懐寧知縣王誥等禦之江¶
滸已收兵入城被圍鋭文軍城西文錦有禄軍城北景¶
暘誥軍東南城西尤要衝鋭晝夜拒戰殺傷賊二百餘¶
<pb:KR2a0038_WYG_233-18a>¶
斬其間諜乃稍郤七月丁酉賊悉兵至號十萬舳艫相¶
銜六十餘里宸濠乗黄艦泊黄石磯身自督戰江西僉¶
事潘鵬在賊軍安慶人也宸濠令諭降呼鋭及文錦語¶
衆心頗揺吏黄洲者以大義責數之鵬慚而退既復持¶
偽檄至其家僮見遥呼之鋭𦝫斬以徇将射鵬鵬遁去¶
衆心乃定賊怒圍城數周攻益急鋭等殊死戰賊雲樓¶
數十瞰城中城中亦造飛樓射賊夜縋人焚賊樓賊置¶
天梯廣二丈髙于城坂蔽之前後有門伏兵其中輪轉¶
<pb:KR2a0038_WYG_233-18b>¶
以薄城城上束葦沃膏燃其端梯稍近即投之湏㬰盡¶
焚賊多死時軍衛卒不滿百乗城皆民兵老弱婦女饋¶
餉人運石一二數日積如山賊攻城城上或投石或沸¶
湯沃之賊輙傷鋭等射書賊營諭令解散有亡去者乃¶
募死士夜刼賊營賊大驚擾比曉稍定宸濠慙憤謂其¶
下曰安慶且不克安望南都㑹聞伍文定等破南昌遂¶
解圍去文出城追撃又破之旬有八日而圍解事聞武¶
宗大喜擢鋭㕘将分守安徽池太寧國及九江饒黄鋭¶
<pb:KR2a0038_WYG_233-19a>¶
薦鄭岳胡世寧帝即召用世宗立論功擢都督僉事廕¶
子世千户再遷僉書左府改南京右府充總兵官鎮遼¶
東改督漕運鎮淮安嘉靖十年為巡按御史李循義劾¶
罷踰年卒崔文世為安慶衛指揮使守城勞亞于鋭世¶
宗録其功超三階為都指揮使廕子世百户江淮多盗¶
廷議設總兵官督上下江防擢文都督僉事任之改蒞¶
南京前府專督操江久之卒¶
¶
　　贊曰衛青等當承平時不逞竊發列城擾攘賴其戡定¶
<pb:KR2a0038_WYG_233-19b>¶
雖所敵非堅然勇敢力戰功多可紀或遂身膏原野若¶
何洪劉雄馮禎軰壮節有足惜者鉞以心計定亂鋭以¶
城守摧逆干城之寄克稱廟謨神英曹雄亦有勞績而¶
以附閹損名且獲罪為将者其以跅弛為戒哉¶
¶
¶
¶
　　明史卷一百七十五¶
¶
