# -*- mode: mandoku-view -*-
#+TITLE: 明史
#+DATE: 2019-03-29 20:49:10.612017
#+PROPERTY: ID KR2a0038
#+PROPERTY: BASEEDITION WYG
#+PROPERTY: WITNESS WYG    
#+PROPERTY: JUAN 373
<pb:KR2a0038_WYG_373-1a>¶
　　欽定四庫全書¶
¶
　　明史卷二百四十五¶
¶
　　大學士張廷玉等奉　敕修¶
¶
　　列傳第一百三十三¶
¶
　　周起元　　　　　　　繆昌期¶
¶
　　周順昌(子茂蘭　朱祖文　顔佩韋等)　周宗建(蔣英)¶
¶
　　黄尊素　　　　　　　李應昇¶
¶
　　萬燝(丁乾學等)¶
¶
<pb:KR2a0038_WYG_373-1b>¶
　　周起元字仲先海澄人萬厯二十八年鄉試第一明年¶
成進士厯知浮梁南昌以廉惠稱行取入都注湖廣道¶
御史方候命值京察御史劉國縉疑鄭繼芳假書出起¶
元及李邦華李炳恭徐縉芳徐良彦手遂目為五鬼繼¶
芳且入之疏中起元憤上章自明居二年御史命始下¶
㑹太僕少卿徐兆魁以攻東林為御史錢春所劾起元¶
亦疏劾之奸人劉世學者誠意伯劉藎臣從祖也疏詆¶
顧憲成起元憤力斥其謬藎臣遂訐起元益詆憲成起¶
<pb:KR2a0038_WYG_373-2a>¶
元再疏極論其同官翟鳯翀余懋衡徐良彦魏雲中李¶
邦華王時熙潘之祥亦交章論列且下令捕世學世學¶
遂逃去吏部侍郎方從哲由中㫖起官起元力言不可¶
并刺給事中亓詩教周永春吏部侍郎李養正郭士望¶
等吏部尚書趙煥出雲中時熙於外起元劾其背㫖擅¶
權坐停俸煥去鄭繼之代又出之祥及張鍵起元亦抗¶
疏糾駁因言張光房等五人不當擯之部曺與黨人牴¶
捂忌者益衆尋巡按陜西風采甚著卒以東林故出為¶
<pb:KR2a0038_WYG_373-2b>¶
廣西參議分守右江道栁州大饑羣盜蠭起起元單騎¶
招劇賊而振䘏饑民甚至移西川副使未上㑹遼陽破¶
廷議通州重地宜設監司乃命起元以參政涖之天啟¶
三年入為太僕少卿旋擢右僉都御史巡撫蘇松十府¶
公㢘愛民絲粟無所取遇大水百方拯䘏民忘其困織¶
造中官李實素貪横妄増定額恣誅求蘇州同知楊姜¶
署府事實惡其不屈摭他事劾之起元至即為姜辨寃¶
且上去蠧七事語多侵實實欲姜行屬吏禮再疏誣逮¶
<pb:KR2a0038_WYG_373-3a>¶
之起元再疏雪姜更切直魏忠賢庇實取嚴㫖責起元¶
令速上姜貪劣狀起元益頌姜廉謹詆實誣毁因引罪¶
乞罷忠賢大怒矯㫖斥姜為民起元復劾實貪恣不法¶
數事而為姜求寛實以此斂威而忠賢遂銜起元不置¶
分守參政朱童䝉者先為兵科都給事中以攻鄒元標¶
講學外遷失志狂暴每行道輒鞕撲數十人血肉狼藉¶
起元欲糾之童䝉遂稱病去起元乃列其貪虐狀以聞¶
忠賢遂矯㫖削起元籍擢童䝉京卿六年二月忠賢欲¶
<pb:KR2a0038_WYG_373-3b>¶
殺髙攀龍周順昌繆昌期黄尊素李應昇周宗建六人¶
取實空印疏令其黨李永貞李朝欽偽為實奏誣起元¶
為巡撫時乾沒帑金十餘萬日與攀龍輩往來講學因¶
行居閒矯㫖逮起元至則順昌等已斃獄中許顯純酷¶
搒掠竟如實疏懸贓十萬罄貲不足親故多破其家九¶
月斃之獄中吳士民及其郷人無不垂涕者莊烈帝嗣¶
位贈兵部右侍郎官一子福王時追謚忠惠¶
¶
　　繆昌期字當時江隂人為諸生有盛名舉萬厯四十一¶
<pb:KR2a0038_WYG_373-4a>¶
年進士改庶吉士年五十有二矣有同年生忌之揚言¶
為于玉立所薦自是有東林之目張差梃擊事劉廷元¶
倡言瘋癲劉光復和之疏詆發訐者謂不當詫之為竒¶
貨居之為元功昌期憤語朝士曰奸徒狙擊青宫此何¶
等事乃以瘋癲二字庇天下亂臣賊子以竒貨元功四¶
字沒天下忠臣義士哉廷元輩聞其語深疾之給事中¶
劉文炳劾大學士呉道南遂隂詆昌期時方授檢討文¶
炳再疏顯攻昌期即移疾去既而京察廷元輩復思中¶
<pb:KR2a0038_WYG_373-4b>¶
之學士劉一燝力持乃免天啟元年還朝一燝以次輔¶
當國其冬首輔葉向髙至小人間一燝於向髙謂欲沮¶
其來向髙不悅㑹給事中孫杰承魏忠賢指劾一燝及¶
周嘉謨忠賢遽傳㫖允放昌期急詣向髙力言二人顧¶
命重臣不可輕逐内傳不可奉向髙怫然曰上所傳何¶
敢不奉昌期曰公三朝老臣始至之日以去就力争必¶
可得也若一傳而放兩大臣異日天子手滑不復可止¶
矣向髙黙然昌期因備言一燝質直無他腸向髙意少¶
<pb:KR2a0038_WYG_373-5a>¶
解㑹顧大章亦為向髙言之一燝乃得善去兩人故向¶
髙門下士也昌期尋遷左贊善進諭徳楊漣劾忠賢疏¶
上昌期適過向髙向髙曰楊君此疏太率易其人於上¶
前時有匡正鳥飛入宫上乘梯手攫之其人挽衣不得¶
上有小璫賜緋者叱曰此非汝分雖賜不得衣也其强¶
直如此是疏行安得此小心謹慎之人在上左右昌期¶
愕然曰誰為此言以誤公可斬也向髙色變昌期徐起¶
去語聞於漣漣怒向髙亦内慙密具掲請帝允忠賢辭¶
<pb:KR2a0038_WYG_373-5b>¶
忠賢大愠㑹有言漣䟽乃昌期代草者忠賢遂深怒不¶
可解及向髙去韓爌秉政忠賢遂趙南星髙攀龍魏大¶
中及漣光斗爌皆具掲懇留忠賢及其黨謂昌期實左¶
右之而昌期於諸人去國率送之郊外執手太息由是¶
忠賢益恨昌期知勢不可留具疏乞假遂落職閒住五¶
年春以汪文言獄詞連及削職提問忠賢恨不置明年¶
二月復於他疏責昌期已削籍猶冠蓋延賔令緹騎逮¶
問踰月復入之李實疏中下詔獄昌期慷慨對簿詞氣¶
<pb:KR2a0038_WYG_373-6a>¶
不撓竟坐贓三千五毒備至四月晦斃於獄莊烈帝即¶
位贈詹事兼侍讀學士録其一子詔并予諡而是時姚¶
希孟以詞臣持物論雅不善左光斗周宗建力尼之遂¶
并昌期及周起元李應昇黄尊素周朝瑞袁化中顧大¶
章皆不獲諡福王時始諡文貞¶
¶
　　周順昌字景文呉縣人萬厯四十一年進士授福州推¶
官捕治稅監髙寀爪牙不少貸寀激民變刧辱巡撫袁¶
一驥質其二子并質僉事吕純如或議以順昌代順昌¶
<pb:KR2a0038_WYG_373-6b>¶
不可純如以此銜順昌擢吏部稽勲主事天啟中厯文¶
選員外郎署選事力杜請寄抑僥倖清操皭然乞假歸¶
順昌為人剛方貞介疾惡如讐巡撫周起元忤魏忠賢¶
削籍順昌為文送之指斥無所諱魏大中被逮道呉門¶
順昌出餞與同臥起者三日許以女聘大中孫旂尉屢¶
趣行順昌瞋目曰若不知世間有不畏死男子耶歸語¶
忠賢我故吏部郎周順昌也因㦸手呼忠賢名罵不絶¶
口旂尉歸以告忠賢御史倪文煥者忠賢義子也誣劾¶
<pb:KR2a0038_WYG_373-7a>¶
同官夏之令致之死順昌嘗語人他日倪御史當償夏¶
御史命文煥大恚遂承忠賢指劾順昌與罪人婚且誣¶
以贓賄忠賢即矯㫖削奪先所忤副使吕純如順昌同¶
郡人以京卿家居挾前恨數譖於織造中官李實及巡¶
撫毛一鷺已實追論周起元遂誣順昌請囑有所乾沒¶
與起元等並逮順昌好為徳於鄉有寃抑及郡中大利¶
害輒為所司陳說以故士民徳順昌甚及聞逮者至衆¶
咸憤怒號寃者塞道至開讀日不期而集者數萬人咸¶
<pb:KR2a0038_WYG_373-7b>¶
執香為周吏部乞命諸生文震亨楊廷樞王節劉羽翰¶
等前謁一鷺及廵按御史徐吉請以民情上聞旂尉厲¶
聲罵曰東厰逮人鼠輩敢爾大呼囚安在手擲鋃鐺於¶
地聲琅然衆益憤曰始吾以為天子命乃東厰耶蠭擁¶
大呼勢如山崩旂尉東西竄衆縱横毆擊斃一人餘負¶
重傷踰垣走一鷺吉不能語知府㓂慎知縣陳文瑞素¶
得民曲為解諭衆始散順昌乃自詣吏又三日北行一¶
鷺飛章告變東厰刺事者言吳人盡反謀斷水道刧漕¶
<pb:KR2a0038_WYG_373-8a>¶
舟忠賢大懼已而一鷺言縛得倡亂者顔佩韋馬傑沈¶
揚楊念如周文元等亂已定忠賢乃安然自是緹騎不¶
出國門矣順昌至京師下詔獄許顯純鍜錬坐贓三千¶
五日一酷掠每掠治必大罵忠賢顯純椎落其齒自起¶
問曰復能罵魏上公否順昌噀血唾其面罵益厲遂於¶
夜中潛斃之時六年六月十有七日也明年莊烈帝即¶
位文煥伏誅實下吏一鷺吉坐建忠賢祠純如坐頌璫¶
竝麗逆案順昌贈太常卿官其一子給事中瞿式耜訟¶
<pb:KR2a0038_WYG_373-8b>¶
諸臣寃稱順昌及楊漣魏大中清忠尤著詔諡忠介長¶
子茂蘭字子佩刺血書疏詣闕愬寃詔以所贈官推及¶
其祖父茂蘭更上疏請給三世誥命建祠賜額帝悉報¶
可且命先後慘死諸臣咸視此例茂蘭好學砥行不就¶
廕敘國變後隠居不出以夀終諸生朱祖文者都督先¶
之孫當順昌被逮間行詣都為納饘粥湯藥及徴贓令¶
急奔走稱貸諸公間順昌襯歸祖文哀慟發病死佩韋¶
等皆市人文元則順昌輿𨽻也論大辟臨刑五人延頸¶
<pb:KR2a0038_WYG_373-9a>¶
就刃語冦慎曰公好官知我等好義非亂也監司張孝¶
流涕而斬之吳人感其義合葬之虎邱旁題曰五人之¶
墓其地即一鷺所建忠賢普惠祠址也¶
¶
　　周宗建字季侯吳江人尚書用曽孫也萬厯四十一年¶
進士除武康知縣調繁仁和有異政入為御史天啟元¶
年為顧存仁王世貞陶望齡顧憲成請諡追論萬厯朝¶
小人厯數錢夢臯康丕揚亓詩教趙興邦亂政罪并詆¶
李三才王圖時遼事方棘上書責備輔臣無何瀋陽破¶
<pb:KR2a0038_WYG_373-9b>¶
宗建責當事大臣益急因請破格用人召還熊廷弼已¶
論兵部尚書崔景榮不當信奸人劉保輔臣劉一燝不¶
當抑言路因刺右通政林材光禄卿李本固材本固移¶
疾去魏大中劾王徳完庇楊鎬李如楨宗建為徳完力¶
攻大中其持論數與東林左會是嵗冬奉聖夫人客氏¶
既出宫復入宗建首抗疏極論中言天子成言有同兒¶
戲法宫禁地僅類民家聖朝舉動有乖内外防閑盡廢¶
此輩一叨隆恩便思踰分狎溺無紀漸成驕恣釁孽日¶
<pb:KR2a0038_WYG_373-10a>¶
萌後患難杜玉聖朱娥陸令萱之覆轍可為殷鑒忤㫖¶
詰責清議由此重之明年廣寧失廷臣多庇王化貞欲¶
甚熊廷弼罪宗建不平為剖兩人罪案頗右廷弼諸庇¶
化貞者乃深疾宗建京師久旱四月雨雹宗建謂隂盛¶
陽衰之徴厯陳四事一專譏大學士沈㴶一請寛建言¶
廢黜諸臣一言廷弼已有定案不當因此羅織朝士隂¶
刺兵部尚書張鶴鳴給事中郭鞏一則專攻魏進忠畧¶
言近日政事外廷嘖嘖咸謂奥窔之中莫可測識諭㫖¶
<pb:KR2a0038_WYG_373-10b>¶
之下有物憑焉如魏進忠者目不識一丁而陛下假之¶
嚬笑曰與相親一切用人行政墮於其説東西易向而¶
不知邪正顛倒而不覺况内廷之借端與外廷之投合¶
互相扶同離間之漸將起於蠅營䜛搆之釁必生於長¶
舌其為隠禍可勝言哉進忠者魏忠賢故名也時方結¶
客氏為對食廷臣多隂附之其勢漸熾見宗建疏銜次¶
骨未發也鄒元標建首善書院宗建實司其事元標罷¶
宗建乞與俱罷不從巡視光禄與給事中羅尚忠力剔¶
<pb:KR2a0038_WYG_373-11a>¶
奸弊節省為多尋請核上供器物中官怒取㫖詰責宗¶
建等再疏力持中人滋不悦給事中郭鞏者先以劾廷¶
弼被謫廷弼敗復官遂深結進忠知進忠最惡宗建乃¶
疏詆廷弼因詆朝廷之薦廷弼者而宗建與焉其鋒鋭¶
甚南京御史涂世業和之詆宗建誤廷弼且誤封疆宗¶
建憤䟽駁世業語侵鞏抉其結納忠賢事鞏亦憤上疏¶
數千言詆宗建益力并及劉一燝鄒元標周嘉謨楊漣¶
周朝瑞毛士龍方震孺江秉謙熊徳陽輩數十人悉指¶
<pb:KR2a0038_WYG_373-11b>¶
為廷弼逆黨宗建亦憤抗疏力駁其謬且曰李維翰楊¶
鎬袁應泰王化貞皆壊封疆之人也亓詩教力主催戰¶
趙興邦賄賣邊臣皆誤封疆之人也其他薦維翰薦鎬¶
薦應泰化貞者亦誤封疆之人也鞏胡不一擊之而獨¶
苛求廷弼且詆薦廷弼者為逆黨哉當是時忠賢勢益¶
盛宗建慮内外合謀其禍將大三年二月遂抗疏直攻¶
進忠畧言臣於去嵗指名劾奏進忠無一日忘臣於是¶
乘私人郭鞏入都嗾以傾臣并傾諸異已者鞏乃剙為¶
<pb:KR2a0038_WYG_373-12a>¶
新幽大幽之説把持察典編廷臣數十人姓名為一册¶
思一網中之又為匿名書羅織五十餘人投之道左給¶
事中則劉𢎞化為首次及周朝瑞熊徳陽輩若而人御¶
史則方震孺為首次及江秉謙輩若而人而臣亦其中¶
一人也既欲羅諸臣以快報復之私更欲獨中臣以釋¶
進忠之恨是察典不出於朝廷乃鞏及進忠之察典也¶
幸直道在人鞏説不行始别借廷弼欲一穽陷之鞏又¶
因臣論及王安笑臣有何𤓰葛陛下亦知安之所以死¶
<pb:KR2a0038_WYG_373-12b>¶
乎身首異處肉飽烏鳶骨投黄犬古今未有之慘也鞏¶
即心暱進忠何至背公滅理且牽連劉一燝周嘉謨楊¶
漣毛士龍輩謂盡安黨請陛下窮究安死果出何人傾¶
害則此事即進忠一大罪案鞏之媚進忠即此可為証¶
據矣先朝汪直劉瑾雖皆梟獍幸言路清明臣僚隔絶¶
故非久即敗今權璫報復反借言官以伸言官聲勢反¶
借權璫以重數月以來熊徳陽江秉謙侯震暘王紀滿¶
朝薦斥矣鄒元標馮從吾罷矣文震孟鄭鄤逐矣近且¶
<pb:KR2a0038_WYG_373-13a>¶
扼孫慎行盛以𢎞而絶其揆路摘𤓰抱蔓正人重足舉¶
朝各愛一死無敢明犯其鋒者臣若尚顧微軀不為入¶
告將内有進忠為之指揮旁有客氏為之羽翼外有劉¶
朝輩為典兵示威而又有鞏輩蟻附蠅集内外交通驅¶
除善類天下事尚忍言哉疏入進忠益怒率劉朝等環¶
泣帝前乞自髠以激帝怒乃令宗建陳交通實狀將加¶
重譴宗建回奏益侃直進忠議廷杖之閣臣力争乃止¶
奪俸㑹給事中劉𢎞化御史方大任等交章助宗建攻¶
<pb:KR2a0038_WYG_373-13b>¶
進忠鞏鞏復力詆諸人詔下諸疏平議廷臣為兩解之¶
乃嚴㫖切責奪鞏宗建俸三月是時劉朝典内操遂謀¶
行邊廷臣微聞之莫敢言宗建曰鞏自謂未嘗通内今¶
誠能出片紙遏朝吾請為洗交結之名鞏噤不敢發宗¶
建乃抗疏極諌厯陳三不可九害㑹朝與進忠有隙事¶
亦中寢其冬出按湖廣以憂歸五年三月大學士馮銓¶
銜御史張慎言嘗論已屬其門生曹欽程誣劾而以宗¶
建為首并及李應昇黄尊素忠賢遂矯詔削籍下撫按¶
<pb:KR2a0038_WYG_373-14a>¶
追贓明年以所司具獄緩遣緹騎逮治俄入之李實疏¶
中下詔獄毒訊許顯純厲聲罵曰復能詈魏上公一丁¶
不識乎竟坐納廷弼賄萬三千斃之獄宗建既死徴贓¶
益急其所親副使蔣英代之輸亦坐削籍忠賢敗詔贈¶
宗建太僕寺卿官其一子福王時追謚忠毅蔣英嘉善¶
人舉進士厯知松溪漳浦宜興天啟時由南京驗封郎¶
中出為福建副使遂遭璫禍忠賢敗以故官分巡蘇松¶
坐事貶秩未行而宜興民變上官以英先治宜興得民¶
<pb:KR2a0038_WYG_373-14b>¶
心檄之撫治宜興非英所轄辭不得則單騎往諭懲豪¶
家僮客數人令亂民自獻其首惡亂遂定宜興故多豪¶
家修撰陳於泰編修陳於鼎兄弟尤横遂激民變羣執¶
兵鼓譟勢洶洶賴英事旋定而周延儒方枋國與陳氏¶
有連銜英再貶兩秩遂歸鞏遷安人以附忠賢驟遷至¶
兵部侍郎莊烈帝定逆案削籍論配我¶
¶
　　大清拔遷安鞏遁去復詣闕自言拒聘上所撰却聘書¶
兵部尚書梁廷棟論之下獄坐死巡撫楊嗣昌為訟寃¶
<pb:KR2a0038_WYG_373-15a>¶
得遣戍¶
¶
　　黃尊素字真長餘姚人萬厯四十四年進士除寜國推¶
官精敏彊執天啟二年擢御史謁假歸明年冬還朝疏¶
請召還余懋衡曺於汴劉宗周周洪謨王紀鄒元標馮¶
從吾而劾尚書趙秉忠侍郎牛應元通政丁啟睿頑鈍¶
秉忠應元俱引去山東妖賊既平餘黨復煽巡撫王惟¶
儉不能撫馭尊素疏論之因言巡撫本内外兼用今盡¶
用京卿不若𫾻厯外服者之練習又數陳邊事力詆大¶
<pb:KR2a0038_WYG_373-15b>¶
將馬世龍忤樞輔孫承宗意時帝在位數年未嘗一召¶
見大臣尊素請復便殿召對故事面决大政否則講筵¶
之暇令大臣面商可否帝不能用四年二月大風揚沙¶
晝晦天鼓鳴如是者十日三月朔京師地震三乾清宫¶
尤甚適帝體違和人情惶懼尊素力陳時政十失末言¶
陛下厭薄言官人懐忌諱遂有剽竊皮毛莫犯中扃者¶
今阿保重於趙嬈禁旅近於唐末蕭牆之憂慘於敵國¶
廷無謀幄邊無折衝當國者昧安危之機誤國者䕶恥¶
<pb:KR2a0038_WYG_373-16a>¶
敗之局不於此進賢退不肖而疾剛方正直之士如仇¶
讐陛下獨不為社稷計乎疏入魏忠賢大怒議廷杖之¶
韓爌力救乃奪俸一年既而楊漣劾忠賢被㫖譙讓尊¶
素憤抗疏繼之畧言天下有政歸近倖威福旁移而世¶
界清明者乎天下有中外洶洶無不欲食其肉而可置¶
之左右者乎陛下必以為曲謹可用不知不小曲謹不¶
大無忌必以為惟吾駕馭不知不可駕馭則不可收拾¶
矣陛下登極以來公卿臺諌纍纍罷政致在位者無¶
<pb:KR2a0038_WYG_373-16b>¶
固志不於此稱孤立乃以去一近侍為孤立耶今忠賢不¶
法狀廷臣已發露無餘陛下若不早斷彼形見勢窮復¶
何顧忌忠賢必不肯收其已縱之韁而淨滌其腸胃忠¶
賢之私人必不肻回其已往之棹而黙消其冰山始猶¶
與士大夫為讐繼將以至尊為注柴柵既固毒螫誰何¶
不惟臺諌折之不足即干戈取之亦難矣忠賢得疏愈¶
恨萬燝既廷杖又欲杖御史林汝翥諸言官詣閣爭之¶
小璫數百人擁入閣中攘臂肆罵諸閣臣俯首不敢語¶
<pb:KR2a0038_WYG_373-17a>¶
尊素厲聲曰内閣絲綸地即司禮非奉詔不敢至若輩¶
無禮至此乃稍稍散去無何燝以創重卒尊素上言律¶
例非叛逆十惡無死法今以披肝瀝膽之忠臣竟殞於¶
磨牙礪齒之兇豎此輩必欣欣相告吾儕借天子威柄¶
可鞕笞百僚後世有秉董狐筆繼朱子綱目者書曰某¶
月某日郎中萬燝以言事廷杖死豈不上累聖徳哉進¶
廷杖之説者必曰祖制不知二正之世王振劉瑾為之¶
世祖神宗之朝張璁嚴嵩張居正為之奸人欲有所逞¶
<pb:KR2a0038_WYG_373-17b>¶
憚忠臣義士掣其肘必借廷杖以快其私使人主䝉拒¶
諌之名已受乗權之實而仁賢且有抱蔓之形於是乎¶
為所欲為莫有顧忌而禍即移之國家燝今已矣辱士¶
殺士漸不可開乞復故官破格賜䘏俾遺孤得扶襯還¶
鄉燝死且不朽疏入益忤忠賢意八月河南進玉璽忠¶
賢欲侈其事命由大明門進行受璽禮百僚表賀尊素¶
上言昔宋哲宗得璽蔡確等競言祥瑞改年元符宋祚¶
卒不競本朝𢎞治時陜西獻玉璽止令取進給賞五金¶
<pb:KR2a0038_WYG_373-18a>¶
此祖宗故事宜從事獲中止五年春遣視陜西茶馬甫¶
出都逆黨曹欽程劾其專擊善類助髙攀龍魏大中虐¶
燄遂削籍尊素謇諤敢言尤有深識逺慮初入臺鄒元¶
標實援之即進規曰都門非講學地徐文貞已叢議於¶
前矣元標不能用楊漣將擊忠賢魏大中以告尊素曰¶
除君側者必有内援楊公有之乎一不中吾儕無噍類¶
矣萬燝死尊素諷漣去漣不從卒及於禍大中將劾魏¶
廣微尊素曰廣微小人之包羞者也攻之急則挺而走¶
<pb:KR2a0038_WYG_373-18b>¶
險矣大中不從廣微益合於忠賢以興大難是時東林¶
盈朝自以鄉里分朋黨江西章允儒陳良訓與大中有¶
隙而大中欲駁尚書南師仲䘏典秦人亦多不悦尊素¶
急言於大中止之最後山西尹同臯潘雲翼欲用其座¶
主郭尚友為山西巡撫大中以尚友數問遺朝貴執不¶
可尊素引杜征南數遺洛中貴要為言大中卒不可議¶
用謝應祥難端遂作汪文言初下獄忠賢即欲羅織諸¶
人已知為尊素所解恨甚其黨亦以尊素多智慮欲殺¶
<pb:KR2a0038_WYG_373-19a>¶
之㑹呉中訛言尊素欲效楊一清誅劉瑾用李實為張¶
永授以秘計忠賢大懼遣刺事者至呉中凡四輩侍郎¶
烏程沈演家居奏記忠賢曰事有迹矣於是日遣使譙¶
訶實取其空印白疏入尊素等七人姓名遂被逮使者¶
至蘇州適城中擊殺逮周順昌旂尉其城外人并擊逮¶
尊素者逮者失駕帖不敢至尊素聞即囚服詣吏自投¶
詔獄許顯純崔應元搒掠備至勒贓二千八百五日一¶
追比已知獄卒將害己叩首謝君父賦詩一章遂死時¶
<pb:KR2a0038_WYG_373-19b>¶
六年閏六月朔日也年四十三崇禎初贈太僕卿廕一¶
子福王時追諡忠端¶
¶
　　李應昇字仲達江隂人萬厯四十四年進士授南康推¶
官出無辜十九人於死寘大猾數人重辟士民服其公¶
㢘為之謠曰前林後李清和無比林謂晉江林學曾卒¶
官南京户部侍郎以清慎著稱者也九江南康間有柯¶
陳二大族相傳陳友諒苗裔負固强梗嘗拒捕有司議¶
兵之應昇單騎往諭皆叩頭聴命出所匿罪人一方以¶
<pb:KR2a0038_WYG_373-20a>¶
定天啓二年徴授御史謁假歸明年秋還朝時天子闇¶
弱庶政怠弛應昇上疏曰方今遼土淪沒黔蜀用兵紅¶
夷之燄未息西部之賞日増逃兵肆掠於畿輔窮民待¶
盡於催科逗遛習慣大將畏敵而不敢前法紀陵夷驕¶
兵鼓譟而弗能問在在増官日日會議覆疏衍為故套¶
嚴㫖等若空言陛下不先振竦精神發皇志氣羣臣孰¶
肻任怨以破情面之世界者祖宗有早午晚三朝猶時¶
御便殿咨訪時政願俯納臣言奮然力行天下事尚可¶
<pb:KR2a0038_WYG_373-20b>¶
為也報聞頃之復陳時政畧曰今天下敝壊極矣在君¶
臣奮興而力圗之陛下振紀綱則片紙若霆大臣捐私¶
曲則千里運掌臺諌任糾彈則百司飲冰今動議増官¶
為人營窟紛紜遷徙名實乖張自登萊増巡撫而侵冒¶
百餘萬増招練監軍而侵冒又十餘萬邊闗内地將領¶
如蟻剥軍侵饟又不知幾十萬増置縂督何補塞垣増¶
置京堂何裨政事樞貳添注矣孰慷慨以行邊司空添¶
注矣孰拮据以儲備大將添注矣祗工媒孽而縱通逃¶
<pb:KR2a0038_WYG_373-21a>¶
禮兵司屬添注二三十人矣誰儲邊才而精典禮濫開¶
邊俸㨗徑燃灰則吏治日壊白衣攘臂邪人入幕則奸¶
弁充斥臣請斷自聖心一切報罷又言今事下部曺十¶
九寢閣宜重申圖典明正將領之罪錦衣旂尉半歸權¶
要宜遣官巡視如京營之制衛官襲職比勢不嚴宜申¶
明舊章無使倖進將校蠶食逃軍不招私募乞兒半分¶
其饟宜力為創懲窮民敲扑號哭滿庭奸吏侵漁福堂¶
安坐宜嚴其法制時不能用俄劾南京都御史王永光¶
<pb:KR2a0038_WYG_373-21b>¶
庇部郎范得志顛倒公論永光尋自引去四年正月疏¶
陳外番内盜及小人三患譏切近習魏忠賢惡之已復¶
疏陳民隠言有十害宜急除五反宜急去帝為戒飭所¶
司京師一日地三震疏請保䕶聖躬速停内操忠賢領¶
東厰好用立枷有重三百斤者不數日即死先後死者¶
六七十人應昇極言宜罷忠賢大恨應昇知忠賢必禍¶
國密草疏列其十六罪將上為兄所知攘其疏毁之怏¶
怏而止楊漣劾忠賢得嚴㫖應昇憤即抗疏繼之中言¶
<pb:KR2a0038_WYG_373-22a>¶
從來奄人之禍其始莫不有小忠小信以固結主心根¶
株既深毒手乃肆今陛下明知其罪曲賜包容彼緩則¶
圗自全之計急則作走險之謀蕭牆之間能無隠禍故¶
忠賢一日不去則陛下一日不安臣為陛下計莫如聴¶
忠賢引退以全其命為忠賢計亦莫若早自引决以乞¶
帷蓋之恩不然惡稔貫盈他日欲保首領不可得矣又¶
曰君側不清安用彼相一時寵利有盡千秋青史難欺¶
不欲為劉健謝遷者并不能為東陽倘畫䇿投歡不幾¶
<pb:KR2a0038_WYG_373-22b>¶
與焦芳同傳耶時魏廣微方深結忠賢為之謀主知應¶
昇譏已大恨萬燝之死也應昇極言廷杖不可再士氣¶
不可折譏切忠賢輩甚至已代髙攀龍草疏劾崔呈秀¶
呈秀窘昏夜款門長跪乞哀應昇正色固拒含怒而去¶
十月朔帝廟享頒厯廣微後至為魏大中等所糾廣微¶
恚辨疏詆言者應昇復抗疏論之且曰廣微父允貞為¶
言官得罪輔臣以去聲施至今廣微奈何比言官路馬¶
斥為此輩夫不與此輩為伍者必别與一輩為縁乞陛¶
<pb:KR2a0038_WYG_373-23a>¶
下戒諭廣微退讀父書保其家聲毋倚三窟與言官為¶
難他日庶可見乃父地下廣微益怒謀之忠賢將鐫秩¶
首輔韓爌力救乃奪禄一年其月趙南星等悉被逐朝¶
事大變明年三月工部主事曺欽程劾應昇䕶法東林¶
遂削籍忠賢恨未巳六年三月假李實劾周起元疏入¶
應昇名遂逮下詔獄酷掠坐贓三千尋於閏六月二日¶
斃之年甫三十四崇禎初贈太僕卿録一子福王時追¶
謚忠毅¶
¶
<pb:KR2a0038_WYG_373-23b>¶
　　萬燝字闇夫南昌人兵部侍郎恭孫也少好學砥礪名¶
行舉萬厯四十四年進士授刑部主事嘗疏論刑獄千¶
和天啟初元兵事棘工部需才調燝工部營繕主事督¶
治九門垣墉市銅江南皆勤於其職遷虞衡員外郎司¶
鼓鑄時慶陵大工未竣費不貲燝知内府廢銅山積可¶
發以助鑄移牒内官監言之魏忠賢怒不發燝遂具疏¶
以請忠賢益怒假中㫖詰責燝旋進屯田郎中督陵務¶
其時忠賢益肆廷臣楊漣等交擊率被嚴㫖燝憤抗章¶
<pb:KR2a0038_WYG_373-24a>¶
極論畧言人主有政權有利權不可委臣下况刑餘寺¶
人哉忠賢性狡而貪膽麤而大口銜天憲手握王爵所¶
好生羽毛所惡成瘡痏廕子弟則一世再世賚厮養則¶
千金萬金毒痡士庶斃百餘人威加搢紳空數十署一¶
切生殺予奪之權盡為忠賢所竊陛下猶不覺悟乎且¶
忠賢固供事先帝者也陛下之寵忠賢亦以忠賢曽供¶
事先帝也乃於先帝陵工畧不厝念臣嘗屢請銅靳不¶
肻予間過香山碧雲寺見忠賢自營墳墓其規制𢎞敞¶
<pb:KR2a0038_WYG_373-24b>¶
擬於陵寢前列生祠又前建佛宇璇題耀日珠網懸星¶
費金錢幾百萬為己墳墓則如此為先帝陵寢則如彼¶
可勝誅哉今忠賢已盡竊陛下權致内廷外朝止知有¶
忠賢不知有陛下尚可一日留左右耶疏入忠賢大怒¶
矯㫖廷杖一百斥為民執政言官論救皆不聴當是時¶
忠賢惡廷臣交章劾已無所發憤思借燝立威乃命羣¶
奄至燝邸摔而毆之比至闕下氣息纔屬杖已絶而復¶
甦羣奄更肆蹴踏越四日即卒時四年七月七日也忠¶
<pb:KR2a0038_WYG_373-25a>¶
賢恨猶不置羅織其罪誣以贓賄三百燝亷吏破産乃¶
竣崇禎初贈光禄卿官其一子福王時諡忠貞燝杖死¶
未幾巡城御史福清林汝翥嘗笞内侍曺進𫝊國典忠¶
賢矯㫖杖汝翥如燝汝翥懼逃之遵化自歸於巡撫鄧¶
渼渼以聞卒杖之汝翥起家鄉舉知沛縣徐鴻儒攻沛¶
甚急堅守不下由此擢御史崇禎時仕至浙江副使汝¶
翥雖受杖幸不死而是時丁乾學夏之令呉裕中劉鐸¶
吳懐賢蘇繼歐張汶諸人皆忤忠賢致死乾學浙江山¶
<pb:KR2a0038_WYG_373-25b>¶
隂人寄籍京師官檢討天啟四年偕給事中郝土膏典¶
試江西發䇿刺忠賢忠賢怒矯㫖鐫三秩復除其名已¶
使人詐為校尉往逮挫辱之竟憤鬱而卒崇禎初贈侍¶
讀學士之令光山人知攸歙二縣徴授御史嘗疏論邉¶
事力詆毛文龍不足恃忠賢庇文龍傳㫖削之令籍閣¶
臣救免及巡皇城内史馮忠等犯法劾治之益為忠賢¶
所銜崔呈秀亦以事銜之遂屬御史卓邁劾之令黨比¶
熊廷弼有詔削奪頃之御史倪文煥復劾之令計陷文¶
<pb:KR2a0038_WYG_373-26a>¶
龍幾悞疆事遂逮下詔獄坐贓拷死裕中江夏人為順¶
徳知縣徴授御史大學士丁紹軾陷熊廷弼死裕中有¶
疏詆紹軾忠賢傳㫖詰裕中為廷弼姻戚代之報讐廷¶
杖一百創重卒崇禎初賜贈廕鐸廬陵人由刑部郎中¶
為揚州知府憤忠賢亂政作詩書僧扇有隂霾國事非¶
句偵者得之聞於忠賢倪文煥者揚州人也素銜鐸遂¶
嗾忠賢逮治之鐸雅善忠賢子良卿事獲解許還故官¶
良卿從容問鐸曩錦衣往逮索金幾何曰三千金耳良¶
<pb:KR2a0038_WYG_373-26b>¶
卿令錦衣還之其人怒日夜伺鐸隙言鐸繫獄時與囚¶
方震孺同謀居間遂再下獄㑹鐸家人有夜醮者參將¶
張體乾誣鐸呪詛忠賢刑部尚書薛貞坐以大辟忠賢¶
誅貞體乾並抵罪鐸贈太僕少卿懐賢休寧人由國子¶
監生授内閣中書舍人同官傅應星者忠賢甥也懐賢¶
遇之無加禮應星恨之楊漣劾忠賢疏出懐賢書其上¶
曰宜如韓魏公治任守忠故事即時遣戍又與工部主¶
事呉昌期書有事極必反反正不逺語忠賢偵知之大¶
<pb:KR2a0038_WYG_373-27a>¶
怒曰何物小吏亦敢謗我遂矯㫖下詔獄坐以結納汪¶
文言為左光斗魏大中鷹犬拷掠死崇禎初贈工部主¶
事繼歐許州人厯知元氏真定柏鄉入為吏部稽勲主¶
事累遷考功郎中將調文選中㫖謂為楊漣私黨削籍¶
歸時緹騎四出同里副使孫織錦素附忠賢遣人怵繼¶
歐曰逮者至矣繼歐自經死崇禎初贈太常寺卿汶邯¶
鄲人尚書國彦曽孫也由廕敘為後軍都督府經厯嘗¶
被酒詆忠賢下獄拷掠死亦獲贈䘏¶
¶
<pb:KR2a0038_WYG_373-27b>¶
　　贊曰自古閹宦之甘心善類者莫甚於漢唐之季然皆¶
倉卒一時為自救計耳魏忠賢之殺諸人也揚毒燄以¶
快其私肆無忌憚蓋主荒政粃之餘公道淪亡人心敗¶
壊凶氣參㑹羣邪翕謀故搢紳之偶烈於前古諸人之¶
受禍也酷矣哉¶
¶
¶
　　明史卷二百四十五¶
¶
