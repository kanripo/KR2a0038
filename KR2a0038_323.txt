# -*- mode: mandoku-view -*-
#+TITLE: 明史
#+DATE: 2019-03-29 20:49:17.829428
#+PROPERTY: ID KR2a0038
#+PROPERTY: BASEEDITION WYG
#+PROPERTY: WITNESS master    
#+PROPERTY: JUAN 323
<pb:KR2a0038_WYG_323-1a>¶
　　欽定四庫全書¶
¶
　　明史卷二百二十¶
¶
　　大學士張廷玉等奉　敇修¶
¶
　　列傳第一百八¶
¶
　　萬士和　　　　　　王之誥(劉一儒)¶
¶
　　呉百朋　　　　　　劉應節(徐　栻)¶
¶
　　王　遴　　　　　　畢　鏘¶
¶
　　舒　化　　　　　　李世逹¶
¶
<pb:KR2a0038_WYG_323-1b>¶
　　曾同亨(弟乾亨)　　　辛自修¶
¶
　　温　純　　　　　　趙世卿¶
¶
　　李汝華¶
¶
　　萬士和字思節宜興人父吉桐廬訓道有學術士和成嘉靖¶
二十年進士改庶吉士授禮部主事父䘮除乞便養母改南¶
京兵部累遷江西僉事嵗裁上供瓷噐千計遷貴州提學副¶
使進湖廣參政撫納叛苖二十八砦以功賚銀幣三殿共興¶
採木使者旁午士和經畫備至民賴以安遷江西按察使之¶
<pb:KR2a0038_WYG_323-2a>¶
官踰期劾免起山東按察使再遷廣東左布政使政事故専¶
决於左士和曰朝廷設二使如左右手非有軒輊乃約右使¶
分日治事召拜應天府尹道遷右副都御史督南京糧儲奏¶
請便民六事隆慶初進戸部右侍郎總督倉場尋改禮部進¶
左引疾歸神宗立起南京禮部侍郎署國子監事萬厯元年¶
禮部尚書陸樹聲去位張居正用樹聲言召士和代之條上¶
崇儉數事又以災祲屢見奏乞杜倖門容戇直汰冗員抑干¶
請多犯時忌俺答及所部貢馬邊臣請加官賞士和言賞賚¶
<pb:KR2a0038_WYG_323-2b>¶
有成額毋狥邊臣額外請從之方士倚馮保求官士和持不¶
可成國公朱希忠歿居正許贈王士和力争給事中余懋學¶
言事得罪士和言直臣不當斥於是積忤居正給事中朱南¶
雍承風劾之遂謝病去居正歿起南京禮部尚書再疏引年¶
不赴卒年七十一贈太子少保諡文恭¶
¶
　　王之誥字告若石首人嘉靖三十三年進士授吉水知縣遷¶
戸部主事改兵部員外郎出為河南僉事討師尚詔有功轉¶
參議調大同兵備副使以搗板升功増俸一級進山西右參¶
<pb:KR2a0038_WYG_323-3a>¶
政擢右僉都御史廵撫遼東大興屯田毎營墾田百五十頃¶
役軍四百人列上便宜八事行之召為兵部右侍郎尋以左¶
侍郎總督宣大山西軍務隆慶元年就進右都御史俺答犯¶
石州之誥令山西總兵官申維岳參将劉寳尤月黒雲龍四¶
營兵尾之南下而檄大同總兵官孫呉山西副總兵田世威¶
等出天門關遏其東歸廵撫王繼洛駐代州不出維岳不敢¶
前石州遂陷殺人數萬所過無孑遺大掠十有四日而去事¶
聞維岳世威寳論死繼洛戍邊呉落職之誥以還守南山止¶
<pb:KR2a0038_WYG_323-3b>¶
貶二秩明年詔之誥以左侍郎廵視薊遼保定宣大山西侍¶
郎劉燾廵陕西延綏寕夏甘肅之誥以疾辭代以冀練已復¶
因給事中張鹵言皆罷不遣三年起督京營進右都御史總¶
督陕西三邊軍務以延寜将士搗巢功予一子官遷南京兵¶
部尚書神宗嗣位召拜刑部尚書張居正専政之誥與有連¶
每規切之萬厯三年乞假送母歸踰時不至被劾㑹之誥亦¶
奏請終養遂報許後居正喪父奪情杖言者闕下歸葬還闕¶
之誥以召還直臣収人心為勸卒贈太子太保諡端襄時有¶
<pb:KR2a0038_WYG_323-4a>¶
夷陵劉一儒者字孟真居正姻也嘉靖三十八年進士屢官¶
刑部侍郎居正當國甞貽書規之居正殁親黨皆坐斥一儒¶
獨以髙潔名尋拜南京工部尚書甫半嵗移疾歸初居正女¶
歸一儒子珠琲紈綺盈箱箧一儒悉扃之别室居正死貲産¶
盡入官一儒乃發向所緘物還之南京御史李一陽請還一¶
儒於朝以厲恬讓帝可其奏一儒竟不赴召卒於家天啓中¶
追諡莊介¶
¶
　　呉百朋字維錫義烏人嘉靖二十六年進士授永豊知縣徴¶
<pb:KR2a0038_WYG_323-4b>¶
拜御史厯按淮揚湖廣擢大理寺丞進右少卿四十二年夏¶
進右僉都御史撫治勛陽改提督軍務廵撫南戇汀漳與兩¶
廣提督呉桂芳討平河源賊李亞元程鄉賊葉丹樓又㑹師¶
破倭海豐初廣東大埔民藍松山余大眷倡亂流劫漳延興¶
泉間官軍擊敗之奔永春與香寮盗蘇阿普范繼祖連兵犯¶
徳安為都指揮耿宗元所敗偽請撫百朋亦陽罷兵而誘賊¶
黨為内應先後悉禽之惟三巢未下三巢者和平李文彪據¶
岑岡龍南謝允樟據髙沙賴清規據下厯朝廷以倭患棘不討¶
<pb:KR2a0038_WYG_323-5a>¶
且十年文彪死子珍及江月照繼之益猖獗四十四年秋百¶
朋進右副都御史廵撫如故上疏曰三巢僭號稱王旋撫旋¶
叛廣東和平龍川興寜江西龍南信豐安逺蠶食過半不亟¶
討禍不可言三巢中惟清規跨江廣六縣最逆命用兵必自¶
下厯始帝采部議從之百朋乃命守備蔡汝蘭討禽清規於¶
苦竹嶂羣賊震懾隆慶初吏部以百朋積苦兵間稍遷大理¶
卿給事中歐陽一敬等請㽞百朋勦賊詔進兵部右侍郎兼¶
右僉都御史廵撫如故百朋奏春夏用兵妨耕作宜且聴撫¶
<pb:KR2a0038_WYG_323-5b>¶
帝従之尋擢南京兵部右侍郎乞終養不許改刑部右侍郎¶
父喪歸起改兵部萬厯初奉命閲視宣大山西三鎮百朋以¶
糧餉險隘兵馬噐械屯田鹽法畨馬逆黨八事核邊臣督撫¶
王崇古呉兑總兵郭琥以下陞賞黜革有差又進邊圖凡關¶
塞險隘畨族部落士馬强弱亭障逺近厯厯如指掌以省母¶
歸起南京右都御史召拜刑部尚書踰年卒¶
¶
　　劉應節字子和濰人嘉靖二十六年進士授户部主事厯井¶
陘兵備副使兼轄三關三關屬井陘道自此始四十三年以¶
<pb:KR2a0038_WYG_323-6a>¶
山西右參政擢右僉都御史廵撫遼東母䘮歸隆慶元年起¶
撫河南諳達㓂石州山西騷動詔應節赴援已㓂退㑹順天¶
廵撫耿随卿坐殺平民充首功逮治改應節代之建議永平¶
西門抵海口距天津止五百里可通漕請募民習海道者赴天¶
津領運同運官出海逹永平部議以漕卒冐險不便發山東¶
河南粟十萬石儲天津令永平官民自運焉四年秋進右副¶
都御史廵撫如故旋進兵部右侍郎兼右僉都御史代譚綸¶
總督薊遼保定軍務奏罷永平宻雲覇州采礦又因御史傅¶
<pb:KR2a0038_WYG_323-6b>¶
孟春言議諸鎭積貯當計嵗豐歉常時以折色便軍可¶
以積粟凶嵗以本色濟荒可以積銀又明年建議通漕¶
宻雲上疏曰宻雲環控潮白二水天設之以便漕者也¶
向二水分流至牛欄山始合通州運艘至牛闌山以上¶
陸運至龍慶倉輸輓甚苦今白水徙流城西去潮水不¶
二百武近且疏渠植壩合為一流水深漕便舊昌平運¶
額共十八萬石有竒今止十四萬密雲僅得十萬惟賴¶
召商一法而地瘠民貧勢難長恃開通倉米多紅朽若¶
<pb:KR2a0038_WYG_323-7a>¶
漕五萬石於宻雲而以本鎭折色三萬五千兩㽞給京軍¶
則通倉無腐粟京軍沾實恵宻雲免僉商一舉而三善¶
備矣報可給事中陳渠以薊鎭多虛伍請核兵省餉應¶
節上疏曰國初設立太寜薊門猶稱内地既大寜内徙¶
三衛反覆一切防禦之計與宣大相埒而額兵不滿三¶
萬倉卒召外兵疲於奔命又半孱弱於是議减客兵募¶
土著而㳺食之徒饑聚飽颺請清勾逃軍而所勾皆老¶
穉又未必安於其伍本鎭西起鎭邉東抵山海因地制¶
<pb:KR2a0038_WYG_323-7b>¶
兵非三十萬不可今主客兵不過十三萬而已且宣府¶
地方六百里額兵十五萬大同地方千餘里額兵十三¶
萬五千今薊昌地兼二鎮而兵力獨不足援彼例此何¶
以能守以今上計發精兵二十餘萬恢復大寜控制外¶
邉俾畿輔肩背益厚宣遼聲援相通國有重闗庭無近¶
冦此萬年之利也如其不然集兵三十萬分屯列戍使¶
首尾相應此百年之利也又不然則選主客兵十七萬訓¶
練有成不必仰藉隣鎮亦目前茍安之計今皆不然徴¶
<pb:KR2a0038_WYG_323-8a>¶
兵如奕旗請餉如乞糴操練如摶沙敎戰如談虎邉長兵¶
寡掣襟肘見今為不得已計姑勾新軍補主兵舊額十¶
一萬與入衛客兵分番休息庶軍不告勞稍定邉計部¶
議行所司清軍而補兵之説卒不行萬厯元年進右都¶
御史兼兵部右待郎總督如故進南京工部尚書召為¶
戎政尚書改刑部錦衣馮邦寜者太監保從子道遇不¶
引避應節叱下之保不説㑹雲南参政羅汝芳奉表至¶
京應節出郭與談禅給事中周良寅疏論之遂偕汝芳劾¶
<pb:KR2a0038_WYG_323-8b>¶
罷卒贈太子少保初王宗沐建議海運應節與工部侍¶
郎徐栻請開膠菜河張居正力主之用栻兼僉都御史¶
以往議鑿山引泉計費百萬議者争駁之召栻還罷其¶
役栻常熟人累官南京工部尚書¶
¶
　　王遴字繼津覇州人嘉靖二十六年進士除紹興推官¶
入為兵部主事厯員外郎峭直矜節槩不妄交同官楊¶
繼盛劾嚴嵩及其孫效忠冐功事下部覆世蕃自為槀¶
以屬武選郎中周冕冕發之反得罪尚書聶豹懼趣所¶
<pb:KR2a0038_WYG_323-9a>¶
司以世蕃藁上遴直前爭豹怒竟覆如世蕃言繼盛論¶
死遴為資粥饘且以女字其子應箕嵩父子大恚摭他¶
事下之詔獄事白復官及繼盛死收𦵏之遷山東僉事¶
再遷岢嵐兵備副使有威名為廵撫所忌劾去官民相¶
率訟寃詔許起用四十五年擢右僉都御史廵撫延綏¶
㓂大入定邊固原總兵官郭江戰殁總督陳其學陕西¶
廵撫戴才坐免遴貶俸一秩隆慶改元㓂六入塞皆失¶
利去而御史温如玉論遴不已觧官候勘後御史楊鉁¶
<pb:KR2a0038_WYG_323-9b>¶
勘上其功遂以故官廵撫宣府縂兵官馬芳驍勇㓂不¶
敢深入遴乃大興屯田邉儲賴之秩滿進右副都御史¶
尋召拜兵部右侍郎省親歸起協理戎政神宗立張居¶
正秉政遴其同年生然雅不相能㑹議閲邉遴請行命¶
徃陕西四鎭峻絶餽遺事竣遴移疾歸居正殁始起南¶
京工部尚書尋改兵部參贊機務守備中官邱得用濫¶
役營軍遴奏禁之因奏行計安㽞都十二事召拜户部¶
尚書先奉詔蠲除及織造議留共銀百七十六萬餘兩¶
<pb:KR2a0038_WYG_323-10a>¶
命於大倉庫補進遴言陛下厯十餘年之儲積僅三百¶
餘萬今因一載蠲除即收補於庫計十餘年之積不足¶
償二年取補之資矧金花額進嵗當百萬自六年以後¶
増進二十萬金合六年計之不啻百萬矣庫積非源泉¶
嵗進不已後将何繼因言京通二倉糧積八百萬石足¶
償九年之需請量改折百五十萬石三年而止詔許一¶
年時尚寶丞徐貞明御史徐待開京東水田遴力贊之¶
議遂决故事户部銀専供軍國不給他用帝大婚暫取¶
<pb:KR2a0038_WYG_323-10b>¶
濟邉銀九萬兩為織造費至是復欲行之遴執爭未㡬¶
詔取金四千兩為慈寕寺用遴又力持皆不納已陳理¶
財七事請崇節儉重農務督逋負懲貪墨廣儲蓄飭貢¶
市帝報曰事闗朕躬者已知之餘飭所司議行時釋敎¶
大盛遴請汰其壯者歸農聚衆修齋者坐左道罪禮部¶
尚書沈鯉請如遴言詔已許后妃宦官多言不便事中¶
止改兵部尚書遼東縦兵官李成梁賂遺徧輦下不敢¶
至遴門遴在户部頻執争已為中官所嫉㑹帝閱夀宫¶
<pb:KR2a0038_WYG_323-11a>¶
中官持御批索馬遴以為題本當鈐印司禮傳奉由科¶
發部無徑下部者援故事執奏帝不悦大學士申時行¶
嘗以管事指揮羅秀屬遴補錦衣僉書遴格不許時行¶
乃調㫖責遴擅留御批失敬上體御史因交章劾遴遴¶
乞休去張佳允代之給事中張養䝉言羅秀本太監滕¶
祥奴賄入禁衛往嵗管僉書尚書遴持正為所中傷去¶
未㡬秀即躐用物議沸騰於是黜秀佳允亦罷遴雖退¶
聲望愈重以年髙存問者再三三十六年卒贈太子太¶
<pb:KR2a0038_WYG_323-11b>¶
保天啓中追諡恭肅¶
¶
　　畢鏘字廷鳴石埭人嘉靖三十二年進士授刑部主事¶
厯郎中擢浙江提學副使遷廣西右參政進按察使再¶
遷湖廣左布政使召為太僕卿未至改應天尹海瑞撫¶
江南移徼京府等於屬吏鏘却不受瑞察鏘政更與善¶
進南京户部右侍郎督理糧儲萬厯二年入為刑部右¶
侍郎改户部總督倉場擢南京户部尚書謝病去起南¶
京工部尚書就改吏部徴為户部尚書帝以風霾諭所¶
<pb:KR2a0038_WYG_323-12a>¶
司陳時政鏘以九事上中言錦衣旗校至萬七千四百¶
餘人内府諸監句匠役數亦稱是此冗食之尤宜屏除¶
冐濫州縣丈田滋弊雲南鼓鑄不酬工直官已裁而復¶
置田欲墾而再停請酌土俗人情毋率意更改至𫀆服¶
錦綺嵗有積餘何煩頻織天燈費鉅萬尤不經濫予不¶
可不裁淫巧不可不革他所奏並多切要近倖従中撓¶
之不盡行鏘乃引年乞罷予馳驛歸鏘遇事守正有物¶
望年及八十賜存問加太子少保後凡存問者再其孫¶
<pb:KR2a0038_WYG_323-12b>¶
汝梗奉表入謝詔以為大學生年九十三而卒贈太子¶
太保諡恭介¶
¶
　　舒化字汝徳臨川人嘉靖三十八年進士授衡州推官¶
改補鳯陽擢户科給事中隆慶初三遷刑科給事中帝¶
任宦官㫖多従中下化言法者天下之公大小罪犯宜¶
悉付法司不當則臣等論劾若竟自敇行則喜怒未必¶
當而法司與臣等俱虚設詔是其言冬至郊天聞帝咳¶
聲推論隂陽姤復之漸請法天養㣲陽詞甚切直有詔¶
<pb:KR2a0038_WYG_323-13a>¶
言災𤯝洊至由部院政事不修令厰衛宻察化偕同列¶
言厰衛徼廵輦下惟詰奸宄禁盗賊耳駕馭百官乃天¶
子權而紏察非法則責在臺諫豈厰衛所得干今命之¶
刺訪將必開羅織之門逞機阱之術禍貽善類使人人¶
重足累息何以為治且厰衛非能自㢘察必屬之番校¶
陛下不信大臣反信若屬耶御史劉思賢等亦極陳其¶
害帝並不從已而事竟寢校尉負屍出北安門兵馬指¶
揮孫承芳見之疑有奸繫獄鞫訊詞連内官李陽春陽¶
<pb:KR2a0038_WYG_323-13b>¶
春懼訴於帝言尉所負非死者出外乃死承芳妄生事¶
刑校尉帝信之杖承芳六十斥為民化請以陽春所奏¶
下法司勘問不納四年熱審請釋纍臣鄭履淳李芳及¶
朝審又請釋李已皆得宥時髙拱當國路楷楊順以搆¶
殺沈鍊論死拱欲為楷地謂順首禍順死楷可勿坐化¶
取獄牘示拱曰獄故無錬名有之自楷始楷誠罪首拱¶
又議宥方士王金等罪化言此遺詔意即欲勿罪宜何¶
辭忤拱出為陕西參政再疏致仕歸萬厯初累擢太僕¶
<pb:KR2a0038_WYG_323-14a>¶
少卿復以疾歸由南京大理卿召拜刑部左侍郎雲南¶
𬗟賊平帝御午門樓受俘化讀奏詞音吐洪亮進止有¶
儀帝目屬之㑹刑部缺尚書手詔用化化言陛下仁心¶
出天性知府錢若賡知州方復乾以殘酷死戍請飭大¶
小臣僚各遵律例毋淫刑大明律一書髙皇帝掲之兩¶
廡手加更定今未經詳斷者或命從重擬議已經定議¶
者又詔加等處斬是謂律不足用也去冬雨雪不時災¶
異頻見咎當在此帝優詔答之㑹續修㑹典因輯嘉靖¶
<pb:KR2a0038_WYG_323-14b>¶
三十四年以後事例與刑名相闗者三百八十二條奏¶
之詔頒示中外十四年應詔陳言請信詔令清獄訟速¶
訊讞嚴檢驗禁寃濫而以格天安民歸本聖心帝嘉納¶
焉帝慮羣下欺罔間有訐發輒遣官逮捕牽引証佐文¶
案累積化言主術貴執要不當侵有司徒使人歸過於¶
上而下反得縁以飾非潞王府小校以事為兵馬司吏¶
目所笞帝怒逮吏目下詔獄掠死又罪其捕卒七人化¶
争之詔罪為首一人餘並獲宥明年京察拾遺南京科¶
<pb:KR2a0038_WYG_323-15a>¶
道論及化遂三疏乞歸帝不許㑹當慮囚復起視事中¶
貴傳帝意宥重辟三千餘人化争不可詔卒從其議尋¶
稱病篤乃聴歸卒贈太子少保諡莊僖¶
¶
　　李世達字子成涇陽人嘉靖三十五年進士授户部主¶
事改吏部厯考功文選郎中與陸光祖並為尚書所倚¶
隆慶初丁曽祖憂起右通政厯南京太僕卿萬厯二年¶
以右僉都御史廵撫山東尋進右副都御史總理河道¶
未上改撫浙江旋移疾歸起督漕運兼廵撫鳯陽黄河¶
<pb:KR2a0038_WYG_323-15b>¶
南侵淮安告警世達請修石堤捍城寶應汜光湖風濤¶
險惡嵗漂溺請開越河殺水勢俱報可遷南京兵部右¶
侍郎召改户部復改吏部進左侍郎擢南京吏部尚書¶
就改兵部參贊機務俄召為刑部尚書中官張徳毆人¶
死世逹請置於理刑科唐堯欽亦言之徳遂屬吏大興¶
知縣王階坐撻樂舞生下吏帝宻遣兩校尉偵之讞日¶
為廵風主事孫承榮所拒校尉還奏帝怒詰世達世達¶
言偵伺非大體承榮竟奪俸東厰太監張鯨有罪言官¶
<pb:KR2a0038_WYG_323-16a>¶
交劾帝曲貸之世達執奏帝乃屏鯨於外駙馬都尉侯¶
拱宸僕斃平民抵法世達請並坐拱宸乃革其任命國¶
學肄禮罪人焦文粲法不當死帝怒入之㑹朝蕃命户¶
部尚書宋纁主筆世達言於纁薄文粲罪忤㫖詰問復¶
㨿法以對帝卒不從時帝燕居多暴怒近侍屢以非罪¶
死世達因災異上書以諷浙江饑或請令罪人出粟除¶
罪世達言法不可廢寜赦毋贖赦則恩出於上法猶存¶
贖則力出於下人滋玩識者韙之改左都御史兵馬指¶
<pb:KR2a0038_WYG_323-16b>¶
揮何价虐死三人御史劉思瑜庇之世逹劾奏帝鐫思¶
瑜秩復劾罷御史韓介等數人帝深惡言官下詔申飭¶
責以挟私報復世達言效忠持正者語雖過激心實無¶
他即或心未可知而言不可廢並宜容納惟緘黙依阿¶
然後加黜罸則讜言日進邪説漸消報聞二十一年與¶
吏部尚書孫鑨同主京察斥政府私人殆盡考功郎中¶
趙南星被劾貶官世達力爭之反除南星等名遂求去¶
不許其秋吏部侍郎趙用賢以絶婚事被訐世逹白其¶
<pb:KR2a0038_WYG_323-17a>¶
無罪郎中楊應宿鄭材疏詆世達遂連章乞休去歸七¶
年卒贈太子太保諡敏肅¶
¶
　　曾同亨字干野吉水人父存仁雲南布政使同亨舉嘉¶
靖三十八年進士授刑部主事改禮部遷吏部文選主¶
事故事丞薄以下官聴胥吏銓注同亨悉躬親之與陸¶
光祖李世達齊名隆慶初為文選郎中薦用佚遺㡬盡¶
進太常少卿請急去萬厯初起大理少卿厯順天府尹¶
以右副都御史廵撫貴州御史劉臺得罪張居正同亨¶
<pb:KR2a0038_WYG_323-17b>¶
臺姊夫也給事中陳三謨欲並逐之奏同亨羸不任職¶
詔調南京遂移疾歸九年京察拾遺給事中秦燿御史¶
錢岱等復希居正指列同亨名勒休致居正卒起南京¶
太常卿召為大理卿遷工部右侍郎督治夀宫節浮費¶
三十餘萬由左侍郎進尚書軍器自外輸率不中程奏¶
請半收其直又請减織造之半皆報可汝安王妃乞橋¶
税同亨拒之帝竟如妃請内府工匠隆慶初數至萬五¶
千八百人尋汰二千五百人而中官濫增不已同亨疏¶
<pb:KR2a0038_WYG_323-18a>¶
請清釐已得㫖中官復奏寝之給事中楊其休疏争弗¶
納同亨弟乾亨請裁冗員以裕經費京衛諸武臣謂減¶
已月俸也大譁伺同亨出朝圍而譟之同亨再乞休不¶
得請九門工成加太子少保力乞去詔乗傳歸起南京¶
吏部尚書辭不拜久之再起故官累辭乃就職税使所¶
在虐民同亨極諫三十三年大計京官與考功郎徐必¶
達持正不撓是年北察失執政意中㫖㽞給事中錢夢¶
臯等尚書及同亨自陳疏亦乆不下同亨適給由入都¶
<pb:KR2a0038_WYG_323-18b>¶
遂引疾詔加太子太保致仕同亨初入吏部嚴嵩其郷¶
人尚書呉鵬則父同年也同亨無私謁嘗止宿署舍彌月¶
不歸雅與羅汝芳耿定向善尚書楊博痛詆偽儒同亨¶
曰此中多闇修非可槩斥即使陽假名義視呈身進取¶
恬不知恥者孰愈哉卒年七十有五贈少保諡恭端弟¶
乾亨字于健從羅洪先學登萬厯五年進士除合肥知¶
縣調休寜擢御史給事中馮景劾李成梁被謫乾亨以¶
尚書張學顔右成梁也並劾之帝怒黜為海州判官稍¶
<pb:KR2a0038_WYG_323-19a>¶
遷大明推官厯光祿少卿十八年冬敕兼監察御史閲視¶
大同邉務劾罷總兵官以下十餘人大同土兵嵗餉¶
萬二千石兵自徴之民不勝擾乾亨議留兵二百餘盡¶
汰之屢奏邉備事宜輒中機要諸武弁之詬同亨也大¶
學士王家屏遣諭之曰天下有叛軍寜有叛臣若曹於¶
禁地辱大臣罪且死諸人乃散去尚書石星言貴臣被¶
辱大傷國體給事中鍾羽正亦言之不報家屏宻掲¶
力爭乃奪掌後府定國公徐文璧祿半嵗而治首事者¶
<pb:KR2a0038_WYG_323-19b>¶
以法乾亨尋進大理丞遷少卿考功郎趙南星以考察¶
事被斥乾亨論救侵執政復移書辨之廷推廵撫者三¶
俱不用遂引疾歸未㡬卒乾亨言行不茍與其兄並以¶
名徳稱¶
¶
　　辛自修字子吉襄城人嘉靖三十五年進士除海寧知¶
縣擢吏科給事中奏言吏部銓注遴才要矣量地尤急邇¶
京府屬吏以大計去者十之五豈畿輦之下獨多不肖¶
哉地艱而事猥也請量地劇易以除官量事繁簡以注¶
<pb:KR2a0038_WYG_323-20a>¶
考吏部善其言請令撫按舉劾如自修議廵視京營劾¶
典營務鎮逺侯顧寰協理僉都御史李燧請戒寰罷燧¶
従之厯遷禮科都給事中誠意伯劉世延不法自修極¶
論其奸詔革任禁錮隆慶元年給事中胡應嘉言事斥¶
自修疏救未㡬論奪尚書顧可學徐可成侍郎朱隆禧¶
郭文英贈諡以可成由黄冠文英由工匠可學隆禧俱¶
以方藥進也擢太僕少卿引疾歸萬厯六年起應天府¶
丞再遷光祿卿以右僉都御史廵撫保定六府奏减均¶
<pb:KR2a0038_WYG_323-20b>¶
徭里甲銀六萬兩增築䧺任邱二縣堤以禦滹沱水患¶
每嵗防秋廵撫移駐易州徴所部供費防秋已罷徴如¶
故自修奏已之入厯大理卿兵部左右侍郎擢南京右¶
都御史御史沈汝梁者廵視下江用餽遺為名盡括所¶
部贖鍰自修劾奏之帝方欲懲貪吏乃命逮治汝梁而¶
召自修為左都御史十五年大計京官政府欲庇私人¶
去異己吏部尚書楊巍承意指惟謹自修患之先期上¶
奏請勿以愛憎為喜怒排抑孤立之人帝善其言而政¶
<pb:KR2a0038_WYG_323-21a>¶
府不悦有貪競者十餘輩皆政府所厚自修欲去之給¶
事中陳與郊自度不免遂言憲臣将以一眚棄人一舉¶
空國於是自修所欲斥者悉獲免已而御史張鳴岡等¶
拾遺首工部尚書何起鳴起鳴故以督工與中官張誠¶
厚而雅不善自修遂訐自修挟讐主使與郊及給事中¶
呉之佳助之御史髙維崧趙卿張鳴岡左之宜不平劾¶
起鳴餙非詭辨帝先入張誠言頗疑自修得疏益不悦¶
曰朝廷每用一人言官輒紛紛排擊今起鳴去爾等舉¶
<pb:KR2a0038_WYG_323-21b>¶
堪此任者維崧等具疏引罪無他舉帝怒悉出之外給¶
事中張養䝉申救亦奪俸刑部主事王徳新復疏爭語¶
侵嬖倖帝下之詔獄酷刑究主者無所承乃削其藉自¶
修不自安亟引疾歸自修之進也非執政意故不為所¶
容久之起南京刑部尚書復以工部尚書召未上卒贈¶
太子太保諡肅敏徳新安福人後起官至光祿丞¶
温純字景文三原人嘉靖四十四年進士由夀光知縣¶
徴為户科給事中隆慶三年穆宗既禫除猶不與大臣¶
<pb:KR2a0038_WYG_323-22a>¶
接純請遵祖制延訪羣工親决章奏報聞屢遷兵科都給¶
事中倭䧟廣東廣海衛大殺掠而去總兵劉燾以戰却¶
聞純劾燾欺罔時方召燾督京營遂置不問黔國公沭¶
朝弼有罪詔許其子襲爵純言事未竟不當遽襲中官¶
陳洪請封其父母純執不可言官李已石星獲譴疏救¶
之初趙貞吉更營制三營各統一大將以恭順侯呉¶
繼爵典五軍而都督袁正焦澤典神樞神機繼爵恥與¶
同列固辭帝為罷二人盡易以勛臣純請廣求將才毋¶
<pb:KR2a0038_WYG_323-22b>¶
拘世爵不納己復命文臣三人分督之時號六提督純¶
以政令多門極陳不便遂復舊制諳達請貢市髙拱定¶
議許之純以為弛邉偹非中國利出為湖廣参政引疾¶
歸萬厯初用薦起河南参議十二年以大理卿改兵部¶
右侍郎兼右副都御史廵撫浙江入為户部左侍郎進¶
右副都御史督倉場母憂去起南京吏部尚書召拜工¶
部尚書父老乞養歸終䘮召為左都御史礦税使四出¶
有司逮繫纍纍純極論其害請盡釋之不報已諸閹益¶
<pb:KR2a0038_WYG_323-23a>¶
横所至剽奪汙人婦女四方無賴奸人蠭起言利有請¶
開雲南塞外寶井者或又言海外吕宋國有機易山素産¶
金銀嵗可得金十萬銀三十萬或言淮揚饒鹽利用¶
其筴嵗可得銀五十萬帝欣然納之逺近駭震純言¶
𬗟人方伺隙寶井一開兵端必起余元俊一塩犯數千¶
贓不能輸而欲得五十萬金將安取之機易山在海外¶
必無徧地金銀任人往取不過假借詔㫖闌出禁物與¶
番人市易利歸羣小害貽國家乞盡捕諸奸人付臣等¶
<pb:KR2a0038_WYG_323-23b>¶
行法而亟撤税監之害民者亦不報當是時中外争請¶
罷礦税帝悉置不省純等憂懼不知所出乃倡諸大臣¶
伏闕泣請帝震怒問誰倡者對曰都御史臣純帝為霽¶
威遣人慰諭曰疏且下乃退已而卒不行廣東李鳯陕¶
西梁永雲南楊榮並以礦税激民變純又抗言税使竊弄¶
陛下威福以十計參随慿藉税使聲勢以百計地方奸¶
民竄身為參随爪牙以萬計宇内生靈困於水旱困於¶
採辦營運轉輸既囂然䘮其樂生之心安能復勝此千¶
<pb:KR2a0038_WYG_323-24a>¶
萬虎狼耶願即日罷礦税　鳯等寘于理亦不報先是¶
御史顧龍楨廵按廣東與布政使王泮語不合起毆之¶
泮即棄官去純劾罷龍楨御史于永清接陕西貪懼純¶
舉奏倡同列救龍楨顯與純異以脅制純又與都給事¶
中姚文蔚比而傾純純不勝憤上疏盡發永清交搆狀¶
並及文蔚語頗侵首輔沈一貫一貫等疏辨帝為下永¶
清文蔚二疏而純劾疏㽞不下純益憤三疏論之因力¶
丐罷乃謫永清純遂與一貫忤給事中陳治則鍾兆斗¶
<pb:KR2a0038_WYG_323-24b>¶
皆一貫私人先後劾純御史湯兆京不平疏斥其妄純¶
求去章二十上杜門者九閲月帝雅重純諭㽞之純¶
不得已强起視事及妖書事起力為沈鯉郭正域辨誣¶
楚宗人戕殺撫臣純復言無反状一貫怨益深三十二¶
年大計京朝官純與吏部侍郎楊時喬主之一貫所欲¶
庇者兆斗及錢夢臯等皆在謫中疏入久之忽降㫖切¶
責盡留被察科道官而察疏仍不下純求去益力夢臯¶
兆斗既㽞則連章訐純楚事言純曲庇叛人且誣以¶
<pb:KR2a0038_WYG_323-25a>¶
納賄廷臣大駭争劾夢臯等夢臯等亦再疏劾純求勝¶
俱留中已南京給事中陳嘉訓等極論二人隂有所恃¶
朋比作奸當亟斥之而聴純歸以全大臣之體帝竟批¶
夢臯等前疏予純致仕夢臯兆斗亦罷歸純清白奉公¶
五主南北考察澄汰悉當肅百僚振風紀時稱名臣卒¶
贈少保天啟初追諡恭毅¶
¶
　　趙世卿字象賢厯城人隆慶五年進士授南京兵部主¶
事張居正當國政尚嚴州縣學取士不得過十五人布¶
<pb:KR2a0038_WYG_323-25b>¶
按二司以下官雖公事毋許乗驛馬大辟之刑嵗有定¶
額徴賦以九分為率有司不及格者罸又數重譴言事者世卿¶
奏匡時五要請廣取士之額寛驛傳之禁省大辟緩摧科而末¶
極論言路當開言近者臺諌習為脂韋以希世取寵事闗軍國¶
卷舌無聲徒摭不急之務姑塞言責延及數年居然髙踞卿貳¶
誇耀士林矣然此諸人豈盡奊詬無節忍負陛下哉亦有所懲¶
而不敢耳如往歳傅應禎艾穆沈思孝鄒元標皆以建言逺竄¶
至今與戍卒伍此中才之士所以内自顧恤寜自同於寒蟬也¶
<pb:KR2a0038_WYG_323-26a>¶
宜特發徳音放還諸人使天下曉然知聖天子無惡直¶
言之意則士皆慕義輸誠效忠於陛下矣居正欲重罪¶
之吏部尚書王國光曰罪之適成其名請為公任怨遂¶
出為楚府右長史明年京察復坐以不謹落職歸居正¶
死起户部郎中出為陕西副使累遷户部右侍郎督理¶
倉場世卿饒心計凡所條奏酌劑贏縮軍國賴焉户部¶
尚書陳渠有疾侍郎張養䝉避不署事帝怒並罷之而¶
進世卿為尚書時礦稅使四出為害江西税監潘相至¶
<pb:KR2a0038_WYG_323-26b>¶
擅捕繫宗室曩時闗税所入嵗四十餘萬自為税使所¶
奪商賈不行數年間减三之一四方雜課亦如之嵗入¶
益寡國用不支邉儲告匱而内供日繁嵗增金花銀二¶
十萬宫帑日充羡世卿請復金花銀百萬故額罷續増¶
數不許乞發内庫銀百萬及大僕馬價五十萬以濟邉¶
儲復忤㫖切責世卿又請正潘相罪且偕九卿數陳其¶
害皆不納世卿復言脂膏已竭閭井蕭然䘮亂可虞掲¶
竿非逺不及今罷之恐後将無及帝亦不省三十二年¶
<pb:KR2a0038_WYG_323-27a>¶
蘇松稅監劉成以水災請暫停米税帝以嵗額六萬米¶
税居半不當盡停令以四萬為額世卿上言鄉者既免¶
米税旋復再征已失大信於天下今成欲免税額之半¶
而陛下不盡從豈惻隠一念貂璫尚存而陛下反漠然¶
不動心乎不報其夏雷火燬祖陵明樓妖蟲蝕樹又大¶
雨壞神道橋梁帝下詔咨實政世卿上疏曰今日實政¶
孰有切於罷礦税者古明主不貴異物今也聚悖入之¶
財歛蒼生之怨節儉之謂何是為君徳計不可不罷者¶
<pb:KR2a0038_WYG_323-27b>¶
一多取所以招尤慢藏必將誨盗鹿臺鉅橋足致倒戈¶
之禍是為宗社計不可不罷者二古者國家無事則務¶
桑土之課有事則議金湯之䇿安有鑿四海之山𣙜三¶
家之市操弓挟矢戕及良民燬室踰垣禍延雞犬經十¶
數年而不休者是為國體計不可不罷者三貂璫漁獵¶
翼虎炰烋毁掘冡墓則枯骨䝉殃奸虐子女而良家餘¶
恨人與為怨讙譟屢聞此而不已後將何及是為民困¶
計不可不罷者四國家財賦不在民則在官今盡括入¶
<pb:KR2a0038_WYG_323-28a>¶
奸人之室故督逋租而逋租絀稽闗税而闗税虧搜庫¶
藏而庫藏絶課塩䇲而塩䇲薄徴贖鍰而贖鍰消外府¶
一空司農若埽是為國課計不可不罷者五天子之令¶
信如四時三載前嘗曰朕心仁愛自有停止之時今年復¶
一年更待何日天子有戲言王命委草莾是為詔令計¶
不可不罷者六陛下試思服食宫室以至于營造征討¶
上何事不取之民民何事不供之上嗟此赤子曾無負¶
於國乃民方懽呼以供九重之欲而陛下不少遂其欲¶
<pb:KR2a0038_WYG_323-28b>¶
民方奔走以供九重之勞而陛下不少慰其勞民方竭¶
蹷以赴九重之難而陛下不少恤其難返之于心必有¶
不自安者矣陛下勿謂蠢蠢小民可駕馭自我生殺自¶
我而不足介意也民之心即天之心今天譴頻仍雷火¶
妖蟲滛雨疊至變不虚生其應非逺故今日欲回天意¶
在恤民心欲恤民心在罷礦税無煩再計而决者帝優¶
答之而不行至三十四年三月始詔罷礦使税亦稍减¶
然遼東雲南四川税使自若吏民尤苦之雲南遂變作¶
<pb:KR2a0038_WYG_323-29a>¶
楊榮被戕而西北水旱時時見告世卿屢請减租發振¶
國用益不支踰月復奏請捐内帑百萬佐軍用不從世¶
卿遂連章求去至十五上竟不許先是福王将婚進部¶
帑二十七萬帝猶以為少數遣中使趣之中使出誶語¶
且劾世卿抗命世卿以為辱國疏聞於朝帝置不問至¶
三十六年七公主下嫁宣索至數十萬世卿引故事力¶
争詔减三之一世卿復言陛下大婚止七萬長公主下¶
嫁止十二萬乞陛下再减損一倣長公主例帝不得已¶
<pb:KR2a0038_WYG_323-29b>¶
從之福王新出府第設崇文税店爭民利世卿亦諌阻¶
世卿素勵清操當官盡職帝雅重之吏部缺尚書嘗使¶
兼署推舉無所私惟楚宗人與王相訐世卿力言王非¶
偽與沈一貫議合李廷機輔政世卿力推之廷臣遂疑¶
世卿黨比於是給事中杜士全鄧雲霄何士晉胡忻御¶
史蘇為霖馬孟禎等先後劾之世卿遂杜門乞去章復¶
十餘上不報三十八年秋世卿乃拜疏出城候命明年¶
十月乘柴車徑去廷臣以聞帝亦不罪也家居七年卒¶
<pb:KR2a0038_WYG_323-30a>¶
贈太子少保¶
¶
　　李汝華字荗夫雎州人萬厯八年進士授兖州推官徴¶
授工科給事中嘗劾戎政尚書鄭洛不職及出閲甘肅¶
邉務洛方經畧西事主和戎汝華疏洛畏敵貽患且劾¶
諸将吏侵軍資復請盡墾甘肅閒田還朝厯吏科都給¶
事中多所紏擿尋遷大常少卿擢右僉都御史廵撫南¶
贛税使四出議括闗津諸稅輸内府汝華以税本餉軍¶
力爭止之既而詔四方税務盡領於有司以其半輸税¶
<pb:KR2a0038_WYG_323-30b>¶
監進内府半輸户部獨江西潘相勒有司悉由已輸汝¶
華極論相違詔帝竟如相議且推行之四方汝華在贛¶
十四年威恵甚著進秩兵部右侍郎召拜户部左侍郎¶
尚書趙世卿去位遂掌部事福王莊田四萬頃詔㫖屢¶
趣不能及額汝華數偕廷臣執爭僅减四之一及王既¶
之國詔許自遣使督租所在驛騷内使閻時詣汝州杖¶
二人死汝華請遵祖制隸有司盡撤還使者不納畿輔¶
山東大饑因汝華言出倉米平糶且發銀以振汝華復¶
<pb:KR2a0038_WYG_323-31a>¶
奏行救荒數事兩地賴之先是山東饑蠲嵗賦七十萬¶
是年盡蠲又百七十餘萬汝華以邉餉不繼請天下税課¶
未入内藏者暫留一年補其缺輔臣亦助為言疏三上不¶
報已進尚書四十六年鄭繼之去兼攝吏部事畿輔陕¶
西大饑汝華請振皆不報遼東兵事興驟増餉三¶
百萬汝華累請發内帑不得則借支南京部帑括天下¶
庫藏餘積徴宿逋裁工食開事例而遼東廵撫周永春¶
請益兵加賦汝華議天下田賦自貴州外畝增銀三釐¶
<pb:KR2a0038_WYG_323-31b>¶
五毫得餉二百萬明年復議益兵增賦如前又明年四¶
月兵部以募兵市馬工部以制噐再議增賦於是畝增¶
二釐為銀百二十萬先後三增賦凡五百二十萬有竒¶
遂為嵗額當是時内帑山積廷臣請發率不應計臣無¶
如何遂為一切茍且之計苛歛百姓而樞臣徴兵乃逺¶
及蠻方致奢崇明安邦彦相繼反用師連年又割四川¶
雲南廣西湖廣廣東所加之賦以餉之而遼餉仍不充¶
天下已不可支矣汝華練達勤敏立朝無黨阿官户部¶
<pb:KR2a0038_WYG_323-32a>¶
久於國計贏縮邉儲虚實與塩漕屯牧諸大政皆殫心¶
栽劑嵗比不登意常主寛恤獨加賦之議不能力持馴¶
致萬方虚耗内外交訌天啟元年得疾乞休加太子太¶
保致仕卒諡恭敏從子夢辰自有傳¶
¶
　　贊曰古稱文昌政本七卿之任葢其重矣萬士和諸人¶
奉職勤慮異夫依阿保位之流劉應節王遴舒化李世¶
達尤其卓然者哉李汝華司邦計值兵興餉絀請帑不¶
應乃不能以去就爭而權宜取濟遂與裒刻聚歛者同¶
<pb:KR2a0038_WYG_323-32b>¶
譏時事至此其可歎也矣¶
¶
¶
¶
¶
¶
¶
　　明史卷二百二十¶
¶
