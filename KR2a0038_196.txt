# -*- mode: mandoku-view -*-
#+TITLE: 明史
#+DATE: 2019-03-29 20:49:16.030994
#+PROPERTY: ID KR2a0038
#+PROPERTY: BASEEDITION WYG
#+PROPERTY: WITNESS master    
#+PROPERTY: JUAN 196
<pb:KR2a0038_WYG_196-1a>¶
　　欽定四庫全書¶
¶
　　明史卷一百五十六¶
¶
　　大學士張廷玉等奉　敕修¶
¶
　　列傳第四十四¶
¶
　　吳允誠(子克忠孫　瑾)　　　　薛　斌(子綬弟貴李賢)¶
¶
　　呉　成(滕　定金　順)　　　　金　忠(蔣　信)¶
¶
　　李　英(從子文)　　　　毛　勝¶
¶
　　焦　禮　　　　　　　毛　忠(孫　鋭)¶
¶
<pb:KR2a0038_WYG_196-1b>¶
　　和　勇　　　　　　　羅秉忠¶
¶
　　呉允誠䝉古人名巴圖特穆爾居甘肅塞外塔溝地官¶
至平章永樂三年與其黨婁多爾呼率妻子及部落五¶
千馬駝萬六千因宋晟來歸帝以䝉古人多同名當賜¶
姓别之尚書劉儁請如洪武故事編為勘合允誠得賜¶
姓名授右軍都督僉事婁多爾呼亦賜姓名柴秉誠授¶
後軍都督僉事餘授官賜冠帯給畜産鈔幣有差使領¶
所部居涼州耕牧晟以招徠功封西寧侯自是降附者¶
<pb:KR2a0038_WYG_196-2a>¶
益衆由允誠始七年往額齊訥覘敵禽哈喇¶
¶
　　等二十餘人進都督同知明年從出塞敗布尼雅錫哩¶
進右都督尋進左都督與中官王安追庫特齊至巴哩¶
河獲之封㳟順伯食禄千二百石予世劵允誠三子達¶
蘭固爾珍克勤允誠與二子從軍留其妻及固爾珍居¶
涼州畨人呼巴等誘脅允誠衆欲叛去允誠妻與固爾珍¶
謀召部將都指揮保濟巴延布哈等禽其黨誅之帝喜¶
降敇奬之賜縑鈔羊米甚厚授固爾珍指揮僉事保濟¶
<pb:KR2a0038_WYG_196-2b>¶
賜姓名楊效誠授指揮僉事韃靼汗郭勒齊遇弑其下¶
多潰達蘭與伯爾克請出塞自效有功伯爾克者秉誠¶
子也帝征衛拉特允誠父子皆從師還命仍居涼州備¶
邊允誠卒贈邠國公諡忠壯命達蘭更名克忠襲其爵¶
再征阿嚕台從行三征阿嚕台復從兄弟皆有功洪熙¶
元年以戚里恩克忠進侯時固爾珍已積功至都指揮¶
同知亦封廣義伯克忠嘗充副總兵巡邊正統九年統¶
兵出喜峯口征烏梁海有功加太子太保土木之變克¶
<pb:KR2a0038_WYG_196-3a>¶
忠與其弟都督克勤子瑾為後拒寇突至驟戰不勝敵¶
兵據山上飛矢石如雨官軍死傷略盡克忠下馬射矢¶
竭猶殺數人與克勤俱歿於陣贈邠國公諡忠勇克勤¶
贈遵化伯諡僖敏瑾被執逃歸嗣侯英宗嘗欲使瑾守¶
甘肅辭曰臣外人若用臣守邊恐外裔輕中國帝善其¶
言乃止曹欽反瑾與從弟琮聞變椎長安門上告門閉¶
欽攻不得入遂縱火瑾將五六騎與欽力戰死贈涼國¶
公諡忠壯予世劵三傳至曾孫繼爵嘗守備南京傳子¶
<pb:KR2a0038_WYG_196-3b>¶
汝蔭孫惟英與繼爵皆總督京營戎政崇禎末都城䧟¶
汝蔭弟勲衛汝徴偕妻女投繯死固爾珍卒子玘嗣固¶
爾珍妻索諾木亦有智畧嘗親入朝獻良馬朝廷多其¶
忠玘卒固爾珍弟克勤子琮嗣鎮守寜夏成化四年滿¶
四反琮坐激變且臨陣先退下獄論死謫戍邉爵除¶
薛斌䝉古人本名托歡父蘇台洪武中歸附賜姓薛累¶
官燕山右䕶衞指揮僉事斌嗣職從起兵累遷都督僉¶
事從北征有功進都督同知永樂十八年封永順伯禄¶
<pb:KR2a0038_WYG_196-4a>¶
九百石世指揮使斌卒子碩通方五嵗從父貴引見仁¶
宗立命嗣伯賜名綬長驍勇善戰正統十四年秋與成¶
國公朱勇等遇敵於鷂皃嶺軍敗弦㫁矢盡猶持空弓¶
擊敵敵怒支觧之既而知其本蒙古人也曰此吾同類¶
宜勇健若此相與哭之諡武毅子輔孫勲竝得嗣伯勲¶
子璽乃嗣指揮使如劵文貴本名托和齊斌之弟以舎¶
人從燕王起兵屢脱王於險積官都指揮使再從北征¶
進都督僉事永樂二十二年封安順伯禄九百石宣徳¶
<pb:KR2a0038_WYG_196-4b>¶
元年進侯加禄三百石予世劵卒贈濵國公諡忠勇無¶
子從子山嗣為指揮使天順改元以復辟恩命山子忠¶
嗣伯卒子瑶嗣𢎞治中卒子昻降襲指揮使李賢初名¶
綽緼韃靼人元工部尚書洪武二十一年來歸通譯書¶
太祖賜姓名授燕府紀善侍燕世子最恭謹北平師起¶
有勞績累遷都指揮同知凡塞外表奏及朝廷所降詔¶
敇皆命賢譯賢亦屢陳所見成祖皆採納之仁宗即位¶
念舊勞進後軍都督僉事再進右都督賜賚甚渥尋召¶
<pb:KR2a0038_WYG_196-5a>¶
見憫其病封忠勤伯食禄干一百石尋卒¶
¶
　　呉成遼陽人初名瑪魯父屯巴元遼陽行省右丞太祖¶
時古通來降屯巴父子與俱瑪魯更今姓名充總旗數¶
從大軍出塞建文元年授永平衛百户降燕從戰皆有¶
功三遷都指揮僉事始知名南軍聞吳瑪魯名多於陣¶
上指目之設伏淝河進兵小河合戰齊眉山攻敗靈壁¶
軍皆力戰功多成祖即位授都指揮使從征布尼雅錫¶
哩疾戰布尼雅錫哩以七騎遁從征阿嚕台合朱榮兵¶
<pb:KR2a0038_WYG_196-5b>¶
為前鋒追至科斡海召還進都督僉事又三從出塞洪¶
熙元年進左都督從陽武侯薛禄征大崧嶺為前鋒有¶
功增禄米宣宗初以成嘗宿衛東宫録舊勞封清平伯¶
禄千一百石予世劵從征樂安復與薛祿為前鋒事定¶
出守備興和成好畋獵而不修武備寇伺其出獵卒入¶
城掠其妻孥以去帝聞之置不問已而阿魯台入貢還¶
其家口三年帝北征從之賊於寛河進侯祿如故八年¶
卒贈渠國公諡壯勇子忠前死忠子英嗣伯卒子璽嗣¶
<pb:KR2a0038_WYG_196-6a>¶
坐貪淫奪爵久乃復之卒無子從弟琮嗣四傳至元孫¶
遵用崇禎末京師䧟被殺滕定父瓉住元樞宻知院洪¶
武中來降授貴州衛指揮僉事賜姓滕從燕起兵進燕¶
山右衛指揮使卒定嗣官屢從出塞有功進至都督僉¶
事宣徳四年封奉化伯祿八百石正統初卒子福嗣為¶
指揮使金順本名阿爾噶錫哩永樂中來降授大寧都¶
指揮僉事從敗布尼雅錫哩又敗阿嚕台累進都督僉¶
事宣徳三年從巡北邊有斬捕功明年封順義伯祿八¶
<pb:KR2a0038_WYG_196-6b>¶
百石卒子忠嗣為指揮僉事¶
¶
　　金忠者䝉古王子額森托干也素桀黠為阿嚕台所忌¶
永樂二十一年成祖親征漠北至上莊堡率妻子部屬¶
來降時六師深入寇已逺遁帝方恥無功見其來歸大¶
喜賜姓名封忠勇王賜冠帯織金幣衣命坐列侯下輟¶
御前珍羞賜之復賜金銀寳器忠大喜過望班師在道¶
忠騎從數問寇中事眷寵日隆明年忠請為前鋒討阿¶
嚕台自效帝初不許㑹大同開平警報至諸將請從忠¶
<pb:KR2a0038_WYG_196-7a>¶
言帝復出塞忠與陳𢡟為前鋒而阿魯台聞王師復出¶
倉皇渡達蘭納穆爾河遁去忠懋至河不見寇抵白邙¶
山卒無所遇乃班師仁宗嗣位加太子太保竝支二俸¶
宣徳三年親征烏梁海敗㓂於寛河忠與巴布台請自¶
效帝許之或言不可遣帝曰去留任所欲耳朕有天下¶
獨少此二人邪二人獲數十人馬牛數百來獻帝喜命¶
中官酌以金卮遂賜之明年加太保六年秋卒命有司¶
治喪𦵏巴爾台者忠之甥從忠來降授都督僉事宣徳初¶
<pb:KR2a0038_WYG_196-7b>¶
賜名蔣信正統中封忠勇伯從駕䧟土木額森使隸賽¶
堪王帳下信雖居朔漠志常在中國每詣上皇所慟哭¶
擁衛頗至已竟從駕還詔復給其祿景泰五年卒贈侯¶
諡僖順子伊埓索郭襲爵天順初更名善𢎞治中卒無¶
子爵絶¶
¶
　　李英西畨人父囊格洪武中率衆歸附授西寧州同知¶
累功進西寧衛指揮僉事英嗣官永樂十年畨酋婁達¶
衮叛英撃之討來川俘斬三百六十人夜雪賊遁追盡¶
<pb:KR2a0038_WYG_196-8a>¶
獲之進都指揮僉事畨僧張達爾瑪者通譯書成祖授¶
以左覺義居西寧恣甚以計取西畨貢使貲納逋逃交¶
通外域肆惡十餘年英𤼵其事磔死籍其家西陲快之¶
末年中官喬來喜鄧成等使西域道安定庫森遇賊見¶
殺掠所齎金幣仁宗璽書諭赤斤罕東及安定庫森詰¶
賊主名而敇英與土官指揮康夀等進討英詗知安定¶
指揮哈薩繖蘇克庫森指揮薩竒蘇實殺使者遂率兵¶
西入畨驚走追擊踰崑崙山深入數百里至雅爾噶與¶
<pb:KR2a0038_WYG_196-8b>¶
安定賊遇大敗之俘斬千一百餘人獲馬牛雜畜十四¶
萬庫森賊聞風遁安定王桑爾節沙克置等懼詣闕¶
謝罪宣宗嘉英功遣使襃諭勞宴之令馳驛入朝既至¶
擢右府左丞督賜賚加等宣徳二年封㑹寧伯禄千一¶
百石并封囊格如子爵英恃功而驕所為多不法寧夏¶
總兵官吏昭奏英父子有異志囊格上章辯賜敇慰諭¶
之英宗西寧招逋逃七百餘户置莊墾田豪奪人産復¶
為兵部及言官所劾帝宥英追逃者入官七年西寧指¶
<pb:KR2a0038_WYG_196-9a>¶
揮祁震子成當襲父職庻兄嘉勒燦英甥也欲奪之成¶
從祖太平擕成赴京辯英遣人篡取太平及其義兒杖¶
之義皃竟死言官交劾并及前罪遂下英詔獄奪爵論¶
死正統二年始釋後稍給其禄尋卒英宗復辟官其子¶
㫤錦衣指揮同知尋進都指揮使用薦擢左軍都督僉¶
事屢分典籍務以嚴慎稱英從子文宣徳間為陜西行¶
都司都指揮僉事西畨思俄可嘗盜他部善馬都指揮¶
穆肅求不得會思俄可以畜産鬻于邊肅誣以盜收掠¶
<pb:KR2a0038_WYG_196-9b>¶
致死畨人惶駭思亂文劾之逮肅下吏西陲以寧累官¶
都指揮使天順元年冒迎駕功進都督僉事未幾以右¶
都督出鎮大同寇二千餘騎犯威逺文率師敗之封髙¶
陽伯石亨敗革奪門冒功者官文自首帝以守邊不問¶
四年秋保濟大舉入寇文按兵不戰遂入鴈門大掠忻¶
代諸州京師震恐寇退徴文下詔獄論斬帝宥文死降¶
都督僉事立功延綏既而進都督同知成化中哈宻為¶
土魯畨所併求救於朝詔文與右通政劉文往甘肅經¶
<pb:KR2a0038_WYG_196-10a>¶
畧之無功而還𢎞治初卒正徳初贈髙陽伯¶
¶
　　毛勝字用欽初名福夀元右丞相巴爾布哈孫伯父¶
諾海洪武中歸附以北平功至都指揮同知無子勝父¶
安泰嗣為羽林指揮使傳子濟無子勝嗣論濟北征功¶
進都指揮使嘗逃歸塞外尋復自還正統七年以征麓¶
川功擢都督僉事靖逺伯王驥請選在京畨將舎人捕¶
苗雲南乃命勝與都督冉保統六百人往已再征麓川¶
即命二人充左右叅將賊平進都督同知十四年夏額¶
<pb:KR2a0038_WYG_196-10b>¶
森謀入寇勝偕平鄉伯陳懐等率京師三萬鎮大同懐¶
遇寇戰歿勝脱還以武清伯石亨薦景帝進勝左都督¶
督三千營操練貴州苗大擾詔勝往討未行而額森逼¶
京師勝禦之彰義門北擊退之越二日引兵西直門外¶
解都督孫鏜圍明日都督武興戰歿于彰義門寇乘勝¶
進勝與都御史王竑急援之寇遂引却勝追襲至紫金¶
闗頗有斬獲事定乃命以左副總兵統河間東昌降夷¶
赴貴州賊首韋同烈據香罏山作亂勝與總兵梁缺右¶
<pb:KR2a0038_WYG_196-11a>¶
副總兵方瑛等從總督王來分道夾擊之進自重安江¶
大破之㑹師山下環四面攻之賊窘縳同烈降還討湖¶
廣巴馬諸處反賊克二十餘寨禽賊首吳奉先等百四¶
十人斬首千餘級封南寧伯予世劵疏請更名從之移¶
鎮滕衝金齒芒市長官刀放革潜結麓川遺孽思卜發¶
為變勝設䇿禽之巡按御史牟俸劾其貪暴不法數十¶
事且言勝本降人狡猾難制今又數通外夷恐貽邊患¶
詔巡撫覈實卒置不問天順二年卒贈侯諡莊毅子榮¶
<pb:KR2a0038_WYG_196-11b>¶
嗣坐石亨黨發廣西立功成化初鎮貴州尋移兩廣卒¶
子文嗣𢎞治初協守南京傳爵至明亡乃絶¶
¶
　　焦禮字尚節䝉古人父巴爾斯台歸附太祖為通州衛¶
指揮僉事子勝嗣傳至榮義無子以勝弟謙嗣累功至¶
都指揮同知卒子衮什訥幼謙弟禮借襲其職備禦遼¶
東宣徳初禮當還職宣宗念禮守邊勞命居職如故别¶
授衮什訥指揮使禮尋以年勞累進都指揮同知正統¶
中積功至右都督英宗北征景帝命充左副總兵守寧¶
<pb:KR2a0038_WYG_196-12a>¶
逺未㡬額森逼京師詔禮率師入衛寇退還鎮景㤗四¶
年賊二千餘騎犯興水堡禮擊走之璽書奬勵進左都¶
督英宗復辟以禮守邊有功召入覲封東寧伯世襲賜¶
賚甚厚遣還鎮兵部以禮年垂八十不可獨任奏遣都¶
指揮鄧鐸協同守邊居無何禮奏鐸欺侮請更調命都¶
指揮張俊代鐸天順七年卒於鎮贈侯諡襄毅禮有膽¶
畧精騎射善以少撃衆守寕逺三十餘年壬卒樂為用¶
邊陲寧謐孫夀嗣爵卒無子弟俊嗣成化末厯鎮甘肅¶
<pb:KR2a0038_WYG_196-12b>¶
寧夏𢎞治中掌南京前府兼督操江出鎮貴州湖廣俊¶
少事啇販既貴能下士而折衝非所長卒子淇嗣嘗分¶
典京營正徳中賄劉瑾出鎮兩府踰年卒弟泃嗣洵雖¶
嗣爵先業盡為淇妻所有生母卒無以塟哀憤得疾卒¶
無子以再從子陳嗣嘉靖中提督五軍營兼掌中府踰¶
十年改總兵湖廣卒贈太子太保諡莊僖傳爵至明亡¶
乃絶¶
¶
　　毛忠字允誠初名哈喇西陲人曾祖哈喇岱洪武初歸¶
<pb:KR2a0038_WYG_196-13a>¶
附起行伍為千户戰歿祖拜達勒徔征哈宻亦戰歿父¶
寶以勇充總旗至永昌百户忠襲職時年二十膂力¶
絶人善騎射常從太宗北征宣徳五年征庫森叛宼有¶
功八年征伊伯格勒山為少師知院九年出托歡山十¶
年征黑山寇皆禽其酋各進一官厯指揮同知正統三¶
年從都督蔣貴征多爾濟巴勒先登䧟陣大獲擢都指¶
揮僉事十年以勞進同知賜姓明年從總兵官¶
¶
　　任禮收捕沙州衛都督訥格部落徙之塞内進都指揮¶
<pb:KR2a0038_WYG_196-13b>¶
使十三年率師至罕東生縶訥格弟偽祁王索諾木本¶
并其部衆擢都督僉事始賜名忠尋充右叅將協守甘¶
肅景泰初侍郎李實使漠北還言忠數遣使通衛拉特¶
詔執赴京既至兵部論其罪請置大辟景帝不許請貶¶
官發福建立功乃遣之福建而官秩如故令甘肅守臣¶
徙其家屬京師初忠之征沙漠也獲畨僧扎什琳心以¶
獻英宗赦不誅後逃之衛拉特為額森用憾忠欲䧟之¶
宣言忠與額森交通而朝廷不察也英宗在塞外獨¶
<pb:KR2a0038_WYG_196-14a>¶
知之比復辟即召還而忠在福建亦屢有斬馘功乃遷¶
都督同知充右副都統兵守甘肅陛見慰諭甚至賜玉¶
帯織金幣衣天順二年寇大入甘肅巡撫芮釗劾奏諸¶
將失事罪部議忠功足贖罪置不問三年以鎮畨破賊¶
功進左都督五年保喇以數萬騎分掠西寧莊浪甘肅¶
諸道入涼州忠鏖戰一日夜矢盡力疲賊來益衆軍中¶
皆失色忠意氣彌厲拊循將士復殊死鬬賊見終不可¶
勝而援軍亦至遂解去忠竟死師還七年永昌涼州莊¶
<pb:KR2a0038_WYG_196-14b>¶
浪塞外諸畨為邊患忠與總兵官衛潁分討之忠先¶
破巴鄂爾諸大族其贊咱瑪吉斯諸族他將不能下者¶
忠復撃破之論功忠止增禄百石而穎乃得世劵忠以¶
為言遂封伏羌伯成化四年固原賊滿四據石城反詔¶
忠移師討之與總督項忠等夾攻賊巢忠由木頭溝直¶
抵礮架山下多所斬獲賊稍却之矢石連奪山北山西¶
兩峰而項忠等軍亦克山之東峰及石城東西二門賊¶
大窘相對哭忽昏霧起他哨舉烟掣軍賊遂併力攻忠¶
<pb:KR2a0038_WYG_196-15a>¶
忠亦力戰不已為流矢所中卒年七十五從子海孫鎧前¶
救忠亦死忠為將嚴紀律善撫士其卒也西陲人弔哭¶
者相望於道事聞贈侯諡武勇予世劵𢎞治中從有司¶
言建忠義祠于蘭州以表其理又從巡撫許進言建武¶
勇祠于甘州城東春秋致祭孫鋭襲伯爵成化中協守¶
南京𢎞治初出鎮湖廣改兩廣平蠻賊累有功咸璽書¶
奬勵九年以廣西破賊增嵗禄二百石言官劾鋭廣置¶
邸舎私造大柵以通畨商置不問思恩土官岑濬反與¶
<pb:KR2a0038_WYG_196-15b>¶
總督潘蕃討平之既又討平賀縣獞賊加官至太子太¶
傅正徳三年劉瑾欲殺尚書劉大夏坐以處置田州事¶
失宜并逮鋭下詔獄獄具革其加官并嵗禄五百石已¶
而賄瑾起督漕運踰年瑾誅被劾罷六年盜劉宸等擾¶
畿甸命鋭與中官谷大用討之所統京軍皆驕惰不習¶
戰明年正月遇賊于長垣與戰大敗身被傷亡將印㑹¶
許泰援軍至僅免言官交劾乃召還以與大用同事竟¶
不罪世宗即位復起鎮湖廣居三年卒贈太傅諡威襄¶
<pb:KR2a0038_WYG_196-16a>¶
傳子江及漢漢嘉靖中掌南京左府提督操江改總督¶
漕運未上給事中楊上林劾其所至貪墨詔禠職逮問¶
卒無子從子桓嗣卒子登嗣萬厯中掌中軍府垂二十¶
十年又再傳而明¶
¶
　　和勇初名托克托博囉和寧王阿嚕台孫也阿嚕台為¶
衛拉特托歡所殺子諤博爾濟延窮蹙来歸宣¶
¶
　　宗授以左都督賜第京師卒勇襲指揮使帯俸錦衣衛¶
積功至都督僉事天順元年詔加同知賜姓名久之以¶
<pb:KR2a0038_WYG_196-16b>¶
兩廣多寇命充逰擊將軍統降夷千人往討時總兵顔¶
彪無將略賊勢愈熾廣西巡撫吳禎殺降冒功得優賞¶
彪效之亦殺平民報捷朝廷進彪官勇亦進右都督既¶
而師久無功言官劾文武將吏之失事者詔停勇俸充¶
為事官成化初趙輔韓雍征大藤峽賊詔勇以所部從¶
征其冬賊大破進左都督増禄百石三年召督效勇營¶
訓練尋上言大藤夾之西臣與趙輔同功輔還京餘賊¶
復叛臣親搗賊巢縶其魁誅其黨還被掠男女四千人¶
<pb:KR2a0038_WYG_196-17a>¶
今輔已封伯而臣止進秩惟陛下憐察憲宗以勇再著¶
戰功特封靖安伯十年卒諡武敏世襲指揮使勇性亷¶
謹在兩廣時諸將多營私漁利勇獨無所取時論¶
羅秉忠初名科爾羅領占沙州衛都督僉事琨齊　子¶
也兄訥格既襲父職英宗復命秉忠為指揮使協理衛¶
事既而訥格率千二百人内徙詔居之東昌平山二衛¶
給田廬什器所以撫恤甚厚訥格卒秉忠為都指揮使¶
代領其衆英宗北狩塞上多警朝議恐降人乘機為變¶
<pb:KR2a0038_WYG_196-17b>¶
欲徙之南方㑹貴州苖亂都督毛福夀南征即擢秉忠¶
都督僉事率所部援勦積戰功至左都督天順初始賜¶
姓名曹欽之反畨官多從之者秉忠亦坐下獄籍其家¶
久之上章自辨乃得釋成化初尙書程信討山都掌蠻¶
秉忠以逰擊將軍從既抵永寧分兵六道秉忠由金鵞¶
江進大破之論功封順義伯十六年卒諡榮壯子孫世¶
指揮使¶
¶
　　贊曰明興諸䝉古懐太祖功徳多樂内附賜姓名授官¶
<pb:KR2a0038_WYG_196-18a>¶
職者不可勝紀繼以成祖鋭意逺圖震耀威武於是英¶
允誠金忠之徒率衆來屬遂得列爵授任比肩勲舊或¶
以戰功自奮錫劵受封傳世不絶視夫陸梁倔強者順¶
逆殊異不其昭歟土木以還勢以不競邊政日弛和碩¶
諳達諸部騷動無寧嵗盛衰之故概可攷焉¶
¶
¶
¶
<pb:KR2a0038_WYG_196-18b>¶
¶
¶
¶
¶
¶
¶
¶
¶
　　明史卷一百五十六¶
¶
