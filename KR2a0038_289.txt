# -*- mode: mandoku-view -*-
#+TITLE: 明史
#+DATE: 2019-03-29 20:49:17.346816
#+PROPERTY: ID KR2a0038
#+PROPERTY: BASEEDITION WYG
#+PROPERTY: WITNESS master    
#+PROPERTY: JUAN 289
<pb:KR2a0038_WYG_289-1a>¶
　　欽定四庫全書¶
¶
　　明史卷二百三¶
¶
　　大學士張廷玉等奉　勅修¶
¶
　　列傳第九十一¶
¶
　　鄭　岳　　　　　　　劉　玉(子　慤)¶
¶
　　王元錫(邢　寰)　　　　寇天敘¶
¶
　　唐　胄　　　　　　　潘　珍(族子旦余　光)¶
¶
　　李中(李　楷)　　　　　歐陽鐸¶
¶
<pb:KR2a0038_WYG_289-1b>¶
　　陶　諧(孫大順　大臨)　　　　潘　塤(吕　經)¶
¶
　　歐陽重　　　　　　　朱　裳¶
¶
　　陳　察　　　　　　　孫　懋¶
¶
　　王　儀(子　緘王學夔)　　　　曽　鈞¶
¶
　　鄭岳字汝華莆田人𢎞治六年進士授戸部主事改刑¶
部主事董天錫偕錦衣千戸張福決囚福坐天錫上岳¶
言其非體且言糾劾非鎮監職而董讓行之太常本禮¶
部屬而崔志端専之内外效尤益無忌憚忤㫖繫獄尚¶
<pb:KR2a0038_WYG_289-2a>¶
書周經侍郎許進等救不聴贖杖還職尋進員外郎許¶
進督師大同貴近惡其剛方議代之罷職總岳官趙㫤¶
謀起用京軍屢出無功岳言進不可代㫤不可用京軍¶
不可出朝論韙之遷湖廣僉事歸宗藩侵地於民施州¶
夷民相讐殺者有司以叛告岳禽治其魁餘悉縱遣荆¶
岳饑勸富民出粟弛河泊禁屬縣輸糧逺衛率二石致¶
一石岳以其直給衛而留粟備振民乃獲濟正徳初擢¶
廣西副使土官岑猛當徙福建據田州不肯徙岳許為¶
<pb:KR2a0038_WYG_289-2b>¶
奏改近地猛乃請自效尋改廣東遷江西按察使就遷¶
左布政使宸濠奪民田億萬計民立砦自保宸濠欲兵¶
之岳持不可㑹提學副使李夢陽與巡按御史江萬實¶
相訐岳承檄按之夢陽執岳親信吏言岳子沄受賕欲¶
因以脅岳宸濠因助夢陽奏其事囚掠沄巡撫任漢顧¶
慮不能決帝遣大理卿燕忠㑹給事中黎奭按問忠等¶
奏勘岳子私有迹而夢陽挾制撫按俱宜斥岳遂奪官¶
為民宸濠敗中外交薦起四川布政使以憂不赴世宗¶
<pb:KR2a0038_WYG_289-3a>¶
初擢右副都御史巡撫江西甫兩月召為大理卿嘉靖¶
元年冬上言内臣有犯宜聴部院問理毋從中決不能¶
從帝數不豫岳請遵聖祖寡欲動治之訓宫寢有制進¶
御以時而退朝即御文華裁決章奏日暮還宫以養夀¶
命之源報聞出按甘肅亂卒事總兵官李隆等皆伏罪¶
還朝以災異陳刑獄失平八事尋遷兵部右侍郎時大¶
禮未定岳言若以兩考為嫌第稱孝宗廟號毋稱伯考¶
以稍存正統大學士石珤請從之帝切責珤奪岳俸兩¶
<pb:KR2a0038_WYG_289-3b>¶
月轉左侍郎請罷山海闗税弗許中官崔文欲用其兄¶
子為副將岳持不可寧夏總兵官仲勛行賄京師御史¶
聶豹以風聞論岳岳自白因乞休歸十五年而卒¶
劉玉字咸栗萬安人祖廣衡永樂末進士正統間以刑¶
部郎中出修浙江荒政積粟數百萬督治陂塘為旱澇¶
備景泰初厯左副都御史鎮守陜西請遇災傷毋俟勘¶
報即除其賦庶有司不得借覆核隂行科率從之還治¶
院事福建浙江盜起命往督兵捕議創夀寧縣於官臺¶
<pb:KR2a0038_WYG_289-4a>¶
山以清盜窟討平處州賊已復巡撫遼東居官以亷節¶
稱終刑部尚書父喬成化初進士累官湖廣左布政使¶
玉登𢎞治九年進士授輝縣知縣發粟振饑奏蠲虚税¶
復業者千家擢御史初孫伯堅金琦王寧皆以傳奉得¶
官已又以指揮胡震為都指揮分守通州玉抗疏言傳¶
奉不已繼之内批累聖徳乞皆罷之不納武宗即位甫¶
四月災異迭見玉陳修省六事出按京畿中官吴忠奉¶
命選后妃肆貪虐玉奏不問劉健謝遷罷玉馳疏言劉¶
<pb:KR2a0038_WYG_289-4b>¶
瑾等佞幸小臣巧戲弄投陛下一笑顧讒邪而棄輔臣¶
此亂危所自起况今白虹貫日彗見紫微宫星搖天王¶
之位民窮財殫所在空虚陛下不改圖天下將殆乞置¶
瑾等於理仍留健遷輔政不報玉遂引疾歸後瑾榜玉¶
奸黨復誣搆之罰輸粟塞下者三最後逮繫詔獄削籍¶
放歸瑾誅起河南僉事遷福建副使皆董學政正徳十¶
五年累擢南京右僉都御史提督江防宸濠反攻安慶¶
玉以舟師赴援事定改撫鄖陽世宗即位召為左僉都¶
<pb:KR2a0038_WYG_289-5a>¶
御史論遏亂功進右副都御史嘉靖元年改左厯刑部¶
左右侍郎初偕九卿爭興獻帝不宜稱皇及帝欲考獻¶
帝又偕廷臣伏闕哭爭六年秋坐李福達獄削籍卒於¶
家玉所居僅庇風雨天文地理兵制刑律皆有論著隆¶
慶初贈刑部尚書諡端毅子慤南京工部右侍郎厯官¶
亦有聲¶
¶
　　汪元錫字天啟婺源人正徳六年進士授兵科給事中¶
三遷都給事中陜西鎮守中官廖鸞族子鎧冒功為錦¶
<pb:KR2a0038_WYG_289-5b>¶
衣千戸隨鸞於陜元錫爭之言鎧父鵬已亂中州勿使¶
鎧復亂陜右乞徴還鸞寘鎧父子於理偏頭闗之㨗録¶
功太濫偕同官言太監張忠總兵官劉暉等不宜賞湖¶
廣鎮守太監杜甫請巡厯所部帝許之元錫等據祖制¶
力爭帝幸昌平宣府大同元錫偕同官邢寰累疏諌復¶
言宣府守將朱振等皆扈從西巡寇乘虚入寨何以禦¶
之已聞帝將選禁軍親征四海治部寇復極陳不可安¶
逺侯柳文鎮湖廣奏攜參隨七十餘人元錫乞寢所奏¶
<pb:KR2a0038_WYG_289-6a>¶
車駕還京以應州之㨗大賚文武羣臣元錫等言是役¶
殺邊民無算六軍多傷今君臣欣喜交賀而軍民繫賊¶
庭南向號哭臣等何忍受賜中㫖以納粟都指揮馬昊¶
守備儀真復遣内官分守潼闗山海闗駕又幸大喜峯¶
口欲招三衛花當巴爾斯元錫等皆抗章諌帝欲南幸¶
舒芬黄鞏切諌得罪給事御史遂不敢爭及帝將親征¶
宸濠元錫復諌沮宸濠就執元錫寰偕六科馳疏請迴¶
鑾十五年帝在南京元錫等復屢申前請且言供億繁¶
<pb:KR2a0038_WYG_289-6b>¶
費使牒旁午奸宄冒官校少女充離宫陛下不以宗社¶
為重専事逸遊豈能長保天下語甚危切中㫖以内官¶
晃進楊保分守蘭州肅州元錫等言二州逼强寇不可¶
増官守累居民羣小不悦矯㫖責之詔改團營西官㕔¶
為威武團練營以江彬許泰等提督之别擇地為團營¶
教場元錫言拓地則擾居民興工則費財力以朝廷自¶
將之軍而彬等槩加提督則僣名分不從㑹帝崩事已¶
世宗即位疏言都督郤永以附江彬下獄宜釋而用之¶
<pb:KR2a0038_WYG_289-7a>¶
錦衣都指揮郭鰲等十人皆彬黨宜下獄治咸報可張¶
銑許泰繫獄帝忽宥其死元錫爭不聴屢遷至太僕卿¶
嘉靖六年帝以李福達獄下三法司於理元錫不能平¶
有後言聞於張璁并下獄奪職後用薦起故官厯戸部¶
左右侍郎致仕卒邢寰黄梅人正徳三年進士數言事¶
有直聲¶
¶
　　寇天敘字子惇榆次人由鄉舉入太學與崔銑吕柟善¶
登正徳三年進士除南京大理評事進寺副累遷應天¶
<pb:KR2a0038_WYG_289-7b>¶
府丞武宗駐南京從官衛士十餘萬日費金萬計近幸¶
求索倍之尹齊宗道憂懼卒天敘攝其事日青衣皁帽¶
坐堂上江彬使者至好語之曰民窮官帑乏無可結歡¶
丞専待譴耳彬使累至皆然彬亦止他權幸有求則曰¶
俟若奏即予禁軍攫民物天敘與兵部尚書喬宇選拳¶
勇者與搏戲禁軍卒受傷慙且畏不敢横其隨事禁制¶
多類此駕駐九月南京不大困者天敘與宇力也嘉靖¶
三年以右僉都御史巡撫宣府未行改鄖陽甫二月又¶
<pb:KR2a0038_WYG_289-8a>¶
改甘肅回賊犯山丹督將士禽其長托克托穆爾西域¶
貢獅子犀牛西狗天敘請却之不聴進右副都御史巡¶
撫陜西寇入固原擊敗之斬首百餘又討平大盜王居¶
等累賜銀幣織造太監至有司議奏罷之天敘曰甫至¶
遽請罷即不罷燄且益張㑹嵗侵乃請蠲租税發粟振¶
饑民因言織造非儉嵗所宜設帝立召還厯兵部右侍¶
郎卒家貧喪事不具天敘在太學時嘗聞父疾馳六晝¶
夜抵家父疾亦瘳¶
¶
<pb:KR2a0038_WYG_289-8b>¶
　　唐胄字平侯瓊山人𢎞治十五年進士授戸部主事以¶
憂歸劉瑾斥諸服除久不赴官者坐奪職瑾誅召用以¶
母老不出嘉靖初起故官疏諌内官織造請為宋死節¶
臣趙與珞追諡立祠進員外郎遷廣西提學僉事令土¶
官及猺蠻悉遣子入學擢金騰副使土酋莽信虐計禽¶
之木邦孟養搆兵胄遣使宣諭木邦遂獻地屢遷廣西¶
左布政使官軍討古田賊久無功胄遣使撫之其魁曰¶
是前唐使君令吾子入學者即解甲擢右副都御史巡¶
<pb:KR2a0038_WYG_289-9a>¶
撫南贛移山東遷南京戸部右侍郎十五年改北部進¶
左侍郎帝以安南久不貢將致討郭勛復賛之詔遣錦¶
衣官問狀中外嚴兵待發胄上疏諌曰今日之事若欲¶
其修貢而已兵不必用官亦無容遣若欲討之則有不¶
可者七請一一陳之古帝王不以中國之治治蠻夷故¶
安南不征著在祖訓一也太宗既滅黎季孷求陳氏後¶
不得始郡縣之後兵連不解仁廟毎以為恨章皇帝成¶
先志棄而不守今日當率循二也外夷紛爭中國之福¶
<pb:KR2a0038_WYG_289-9b>¶
安南自五代至元更曲劉紹吴丁黎李陳八姓迭興迭¶
廢而嶺南外警遂稀今紛爭正不當問奈何殃赤子以¶
威小醜割心腹以補四肢無益有害三也若謂中國近¶
境宜乘亂取之臣考馬援南征深厯浪泊士卒死亡幾¶
半所立銅柱為漢極界乃近在今思明府耳先朝雖嘗¶
平之然屢服屢叛中國士馬物故者以數十萬計竭二¶
十餘年之財力僅得數十郡縣之虚名而止况又有征¶
之不克如宋太宗神宗元憲宗世祖朝故事乎此可為¶
<pb:KR2a0038_WYG_289-10a>¶
殷鑒四也外邦入貢乃彼之利一則奉正朔以威其鄰¶
一則通貿易以足其國故今雖兵亂尚絫絫奉表牋具¶
方物欵闗求入守臣以姓名不符却之是彼欲貢不得¶
非抗不貢也以此責之詞不順五也興師則需餉今四¶
川有採木之役貴州有凱口之師而兩廣積儲數十萬¶
率耗於田州岑猛之役又大工頻興所在儲軍悉輸將¶
作興師數十萬何以給之六也然臣所憂又不止此唐¶
之衰也自明皇南詔之役始宋之衰也自神宗伐遼之¶
<pb:KR2a0038_WYG_289-10b>¶
役始今北寇日强據我河套邊卒屢叛毁我藩籬北顧¶
方殷更啟南征之議脱有不測誰任其咎七也錦衣武¶
人闇於大體倘稍枉是非之實致彼不服反足損威即¶
令按問得情伐之不可不伐不可進退無據何以為謀¶
且今嚴兵待發之詔初下而征求騷擾之害己形是憂¶
不在外夷而在邦域中矣請停遣勘官罷一切征調天¶
下幸甚章下兵部請從其議得㫖待勘官還更議明年¶
四月帝決計征討待郎潘珍兩廣總督潘旦巡按御史¶
<pb:KR2a0038_WYG_289-11a>¶
余光相繼諌皆不納後遣毛伯温往卒撫降之郭勛為¶
祖英請配享胄疏爭帝欲祀獻皇帝明堂配上帝胄力¶
言不可帝大怒下詔獄拷掠削籍歸遇赦復冠帶卒隆¶
慶初贈右都御史胄耿介孝友好學多著述立朝有執¶
持為嶺南人士之冠¶
¶
　　潘珍字玉卿婺源人𢎞治十五年進士正徳中厯官山¶
東僉事分巡兖州賊劉七等猝至有備不敢攻引去掠¶
曲阜珍奏徙縣治而城之遷福建副使湖廣左布政使¶
<pb:KR2a0038_WYG_289-11b>¶
嘉靖七年以右副都御史巡撫遼東累遷兵部左侍郎¶
時議諌討安南珍上疏諌曰陳暠莫登庸皆弑逆之賊¶
黎寧與其父譓不請封入貢亦二十年揆以大義皆所¶
當討何獨徇寧請為左右且其地不足郡縣置叛服無¶
與中國今北敵日蕃聨帳萬里烽警屢聞顧釋門庭防¶
逺事瘴蠻非計之得宜遣大臣有文武才者聲言進討¶
檄數登庸罪赦其脇從且令黎寧合𠞰賊父子不擒則¶
降何必勞師帝責珍撓成命褫職歸尋以恩詔復官致¶
<pb:KR2a0038_WYG_289-12a>¶
仕珍亷直有行誼中外十餘薦皆報寢卒贈右都御史¶
珍族子旦字希周𢎞治十八年進士知漳州邵武三遷¶
浙江左布政使斥羨金不取嘉靖八年擢右副都御史¶
撫治鄖陽數平巨寇累遷刑部右侍郎十五年冬以兵¶
部左侍郎提督兩廣軍務詔起復毛伯温討安南旦行¶
過其里語之曰安南非門庭寇公宜以終喪辭往來之¶
問少緩師期俟其聞命求欵因撫之可百全也旦抵廣¶
適安南使至馳疏言莫登庸之簒黎氏猶黎氏之簒陳¶
<pb:KR2a0038_WYG_289-12b>¶
氏也朝廷將興問罪師登庸即有求貢之使何嘗不畏¶
天威乞容臣等觀變待彼國自定若登庸奉表獻琛於¶
中國體足矣豈必窮兵萬里哉章下禮兵二部族父珍¶
適以言得罪尚書嚴嵩張瓉絀旦議不用㑹伯温入都¶
見旦疏不悦言總督任重宜擇知兵者遂改旦南京兵¶
部以張經代之未行引疾乞休語侵伯温帝怒勒致仕¶
將還吏白例支庫金為道里費旦笑曰吾不以妄取為¶
例卒贈工部尚書旦上書半嵗廣東巡按御史余光亦¶
<pb:KR2a0038_WYG_289-13a>¶
言黎氏魚肉國君在陳氏為賊子抗拒中國在我朝為¶
亂魁今失國或天假手登庸以報之也自宋以來丁移¶
於李李奪於陳陳簒於黎今黎又轉於莫欲興黎氏勢¶
必不能臣已遣官責其修貢道里懸逺往復陳請必失¶
事僟乞令臣便宜從事帝以光疏中引五季六朝事下¶
之兵部咎光輕率奪其俸無何光進鄉試録禮部尚書¶
嚴嵩摘其誤奏之被逮削籍光江寧人¶
¶
　　李中字子庸吉水人正徳九年進士楊一清為吏部數¶
<pb:KR2a0038_WYG_289-13b>¶
召中應言官試不赴及授工部主事武宗自稱大慶法¶
王建寺西華門内用番僧住持廷臣莫敢言中拜官三¶
月即抗疏曰曩逆瑾竊權勢熖薫灼陛下既悟誅之無¶
赦聖武可謂卓絶矣今大權未收儲位未建義子未革¶
紀綱日弛風俗日壊小人日進君子日退士氣日靡言¶
路日閉名器日輕賄賂日行禮樂日廢刑罰日濫民財¶
日殫軍政日弊瑾既誅矣而善治一無可舉者由陛下¶
惑異端故也夫禁掖嚴䆳豈異教所得雜居今乃建寺¶
<pb:KR2a0038_WYG_289-14a>¶
西華門内延止番僧日與聚處異言日沃忠言日逺用¶
舍顛倒舉錯乖方政務廢弛職此之故伏望陛下翻然¶
悔悟毁佛寺出番僧妙選儒臣朝夕勸講攬大權以絶¶
天下之奸建儲位以立天下之本革義子以正天下之¶
名則所謂振紀綱勵風俗進君子退小人諸事可次第¶
舉矣帝怒罪將不測以大臣救得免踰日中㫖謫廣東¶
通衢驛丞王守仁撫贛州檄中叅其軍事預平宸濠世¶
宗踐阼復故官未任擢廣東僉事再遷廣西提學副使¶
<pb:KR2a0038_WYG_289-14b>¶
以身為教擇諸生高等聚五經書院五日一登堂講難¶
三遷廣東右布政使忤總督及巡撫御史坐以不稱職¶
當罷霍韜署吏部事稱中素亷節有才望當留㑹政府¶
有不悦者降四川右叅政十八年擢右僉都御史巡撫¶
山東嵗歉令民捕蝗者倍予穀蝗絶而饑者濟禽劇盜¶
闗繼光隣境攘其功中不與辯進副都御史總督南京¶
糧儲御史金燦按四川時嘗薦中中不謝燦憾之至是¶
摭他事誣劾方議調用而中卒光宗時追諡莊介中守¶
<pb:KR2a0038_WYG_289-15a>¶
官亷自廣西歸欲飯客貸米隣家米至又乏薪將以浴¶
器㸑㑹日已暮竟不及飯而别少學於同里楊珠既而¶
擴充之沈潜䆳密學者稱谷平先生門人羅洪先王龜¶
年周子恭皆能傳其學中族人楷又傳洪先之學楷字¶
邦正由舉人授湯溪知縣毋艱服闋補青田時倭躙東¶
南楷積穀資守禦青田故無城倭至楷禦於沙埠倭不¶
得渡乃以間築城倭又至登陴守日殺賊數人倭遁去¶
改知昌樂亦以治行聞¶
¶
<pb:KR2a0038_WYG_289-15b>¶
　　歐陽鐸字崇道泰和人正徳三年進士授行人上書極¶
論時政不報使蜀府王厚遺之不受厯工部郎中改南¶
兵部出為延平知府毁淫祠數十百所以其材葺學宫¶
司禮太監蕭敬家奴殺人置之法調福州議均徭曰郡¶
多士大夫其士大夫又多旧産民有産者無幾耳而徭¶
則盡責之民請分民半役士大夫率不便巡按御史汪¶
珊力持之議乃行嘉靖三年擢廣東提學副使累遷南¶
京光禄卿厯右副都御史巡撫應天十府蘇松田不甚¶
<pb:KR2a0038_WYG_289-16a>¶
相懸下者畝五升上者至二十倍鐸令賦最重者減耗¶
米派輕齎最輕者徴本色增耗米隂輕重之賦乃均諸¶
推收田從圩不從户詭寄無所容州縣荒田四千四百¶
餘頃嵗勒民償賦鐸以所清漏賦及他竒羨補之議徭¶
役及裁郵置費凡數十百條民皆稱便遷南京兵部侍¶
郎進吏部右侍郎九廟災自陳去鐸有文學内行修潔¶
仕雖通顯家具蕭然卒贈工部尚書諡恭簡¶
¶
　　陶諧字世和㑹稽人𢎞治八年鄉試第一明年成進士¶
<pb:KR2a0038_WYG_289-16b>¶
選庶吉士授工科給事中請命儒臣日講大學衍義孝¶
宗嘉納之正徳改元劉瑾等亂政諧請以瑾等誤國罪¶
告先帝罪之勿赦瑾摘其譌字令對狀伏罪乃宥之帝¶
命中官崔杲等往江南浙江織造杲等復乞長蘆鹽引¶
諧再疏爭皆不聴諧當出理邊儲以工科掌印無人請¶
俟行日遣官代署瑾遂中諧下詔獄廷杖斥為民旋榜¶
為奸黨又誣以巡視十庫時缺布不奏復械至闕下杖¶
之謫戍肅州瑾誅釋還鄉其黨猶用事竟不獲召嘉靖¶
<pb:KR2a0038_WYG_289-17a>¶
元年復官未至除江西僉事轉河南管河副使命沿河¶
植柳傍藝葭葦有事採以為埽總理都御史請推行之¶
諸道嵗省費鉅萬遷參政厯左右布政使皆在河南久¶
之擢右副都御史提督南贛汀漳軍務疏言守令遷太¶
驟宜以六年為期言官忤㫖當優容養病官才力堪任¶
者毋終棄時南京御史馬剔等劾王瓊被逮而新例養¶
病久者率不復收敘故諧以為言又奏今天下差徭煩¶
重既有河夫機兵打手富户力士諸役乃編審里甲復¶
<pb:KR2a0038_WYG_289-17b>¶
徴曠丁課及供億諸費乞皆罷免帝採納之尋遷兵部¶
右侍郎總督兩廣軍務海寇陳邦瑞許折桂等突入波¶
羅廟欲犯廣州為指揮李嶅所蹙邦瑞投水死折桂還¶
所執指揮二人乞就撫諧居折桂等東莞編為總甲使¶
約束其黨五百人為新民兵部以降賊羣聚恐乘隙為¶
變令解散其黨已陽春賊趙林花等攻城與徳慶賊鳯¶
二全相倚為患諧討破百二十五砦帝曰諧功足録第¶
前縱患者誰乃僅賚銀幣瓊山沙灣洞賊黎佛二等殺¶
<pb:KR2a0038_WYG_289-18a>¶
典史諧復𠞰平為總督三年俘斬絫萬母憂歸起兵部¶
左侍郎九廟災自陳致仕歸卒贈兵部尚書隆慶初諡¶
莊敏孫大順字景熙嘉靖四十五年進士厯官福建右¶
布政使司帑失銀吏卒五十人皆坐繫大順言於左使¶
曰盜者兩三人耳何盡繫之為請為公治之乃縱囚令¶
跡盜果得真者終右副都御史廣西巡撫弟大臨字虞¶
臣嘉靖三十五年進士及第授編修吴時來劾嚴嵩大¶
臨為定疏草時來下詔獄詰所共謀大臨不顧日餉之¶
<pb:KR2a0038_WYG_289-18b>¶
藥物時來亦忍死無一言萬厯初累官吏部侍郎卒贈¶
吏部尚書諡文僖大臨少應舉杭州隣婦夜奔拒之旦¶
遂徙舍為人寛然長者而内持貞介不以勢利易大順¶
子允淳與父同登進士終尚寶丞¶
¶
　　潘塤字伯和山陽人正徳三年進士授工科給事中性¶
剛決彈劾無所避論諸大寮王鼎劉機甯杲陳天祥等¶
多見納乾清宫災塤上疏曰陛下涖阼九年治效未臻¶
災祥迭見臣願非安宅不居非大道不由非正人不親¶
<pb:KR2a0038_WYG_289-19a>¶
非儒術不崇非大閲不觀兵非執法不成獄非骨月之¶
親不干政非汗馬之勞不濫賞臣聞陛下好戲謔矣臣¶
以為入而内庭琴瑟鐘鼔人倫之樂不必遊離宫以為¶
懽狎羣小以為快也出而外廷華裔一統莫非臣妾不¶
必收朝官為私人集逺人為勇士也聞陛下好佛矣臣¶
以為南郊有天地太廟有祖宗鍚祉迎庥佛於何有番¶
僧可逐而度僧可止也聞陛下好勇好貨好土木矣臣¶
以為誅奸遏亂大勇也不須馳馬試劍以自勞三軍六¶
<pb:KR2a0038_WYG_289-19b>¶
師大武也不須邊將邊軍以自擁任土作貢皇店奚為¶
闤闠駢闐内市安用阿房壯麗古以為金塊珠礫也况¶
養豹乎金碧熒煌古以為塗膏釁血也況供佛乎是數¶
者之好皆可已而不已者也疏入報聞十一年正月上¶
書言陛下始者血氣未定禮度或踰今春秋已盛更絃¶
易轍此其時也昔太甲居桐處仁遷義不失中興漢武¶
下輪臺之詔年已七十猶為令主况陛下過未浮於太¶
甲悔又早於武帝何愆不可蓋何治不可建乎時欲毁¶
<pb:KR2a0038_WYG_289-20a>¶
西安門外民居有所興作塤與御史熊相曹雷復切諌¶
皆不報三遷至兵科都給事中右都督毛倫以附劉瑾¶
論死削世廕倫嘗有徳於錢寧恃為内援其子求復襲¶
塤等力爭寧從中主之寢其奏忽中㫖命塤與吏科給¶
事中吕經各進一階外調舉朝大駭給事中邵錫御史¶
王金等交章請留不報遂添註塤開州同知嘉靖七年¶
累官右副都御史巡撫河南潞州巨盜陳卿據青陽山¶
為亂山西巡撫江潮常道先後討賊無功乃勅塤㑹𠞰¶
<pb:KR2a0038_WYG_289-20b>¶
塤謀於道曰賊守險難以陣合諸路夾攻出不意奪其¶
險乃可禽也遂分五哨三路入募土人為導首攻奪井¶
腦賊悉衆爭險官軍奮擊大破之追奔至莎草嶺燬安¶
陽諸巢山東副使牛鑾由潞城入破賊李莊泉其夕河¶
南副使翟瓉搗卿巢卿敗走瓉追敗之欒莊山又敗之¶
神河山西僉事陳大綱亦屢蹙賊先後降二千三百餘¶
人自進兵至搜滅賊巢凡二十九日㨗聞帝將大賚遣¶
給事中夏言往覈未報河南大饑塤不以時振而河南¶
<pb:KR2a0038_WYG_289-21a>¶
知府范鏓不待報輒開倉發粟民徳而頌之塤怨聲大¶
起流聞禁中帝切責撫按匿災狀塤惶恐引罪且歸罪¶
於鏓遂為給事中蔡經等所劾詔罷塤永不敘用言覈¶
上平賊功塤為首桂萼惡之但賚銀幣年八十七卒吕¶
經字道夫陜西寧州人正徳三年進士授禮科給事中¶
九年乾清宫災經上疏極論義子番僧邊帥之害屢遷¶
吏科都給事中復極論馬昻女弟入宫事又劾方面最¶
貪暴者四人羣小咸惡遂謫蒲州同知又以事忤中官¶
<pb:KR2a0038_WYG_289-21b>¶
黄玉誣劾繫獄世宗即位擢山東叅政嘉靖十三年累¶
官右副都御史巡撫遼東故事毎軍一佐以餘丁三毎¶
馬一給牧地五十畝經損餘丁之二編入均徭冊盡收¶
牧地還官又役軍築邊牆督趣過當諸軍詣經乞罷役¶
都指揮劉尚徳叱之不退經呼左右榜訴者卒遂爭毆¶
尚徳經竄花馬寺幽室中亂卒毁府門火均徭冊搜得¶
經裂其冠裳幽之都司署帝詔經還朝都指揮袁璘將¶
尅諸軍草價為辦裝平復執經裸而寘之獄虐辱之脅¶
<pb:KR2a0038_WYG_289-22a>¶
鎮守中官王純等奏經十一罪帝逮經亂卒復寘官校¶
於獄久之始解經下詔獄謫戍茂州數年釋還隆慶初¶
復官卒亂卒為曾銑所定見銑傳¶
¶
　　歐陽重字子重盧陵人正徳三年進士殿試對䇿厯詆¶
闕政授刑部主事劉瑾兄死百官往弔重不往張鋭錢¶
寧掌厰衛連搆搢紳獄重皆力與爭鋭等假他事繫之¶
獄贖杖還職仍停俸再還郎中厯四川雲南提學副使¶
遷浙江按察使未上嘉靖六年春拜右僉都御史巡撫¶
<pb:KR2a0038_WYG_289-22b>¶
應天㑹試甸土酋安銓鳯朝文反廷議以重諳滇事乃¶
改雲南初武定土知府鳯詔母子坐事留雲南朝文紿¶
其衆言詔已戮官軍將盡滅其部黨以故諸蠻悉從為¶
亂攻圍㑹城重督兵擊敗之而遣詔母子還故地其黨¶
愕相率歸之朝文計窮絶普渡河走追兵至殱焉銓逃¶
尋甸故巢官軍攻破其砦執銓賊盡平乃散其黨二萬¶
人遷尋甸府於鳯梧山下更設守禦千户所重推功於¶
前撫臣傅習並進秩任子緬甸木邦隴川孟密孟養諸¶
<pb:KR2a0038_WYG_289-23a>¶
酋相讐殺各訐奏於朝下重等勘覆遣參政王汝舟知¶
府嚴時泰等遍厯諸蠻譬以禍福皆還侵地供貢如故¶
重列善後數事悉報可賜璽書褒諭重乃䘏創殘振貧¶
乏輕徭賦規畫鹽鐵商税屯田諸務民咸便之雲南嵗¶
貢金千兩費不貲大理太和蒼山産竒石鎮守中官遣¶
軍匠攻鑿山崩壓死無算重皆疏罷之浮費大省當是¶
時鎮守太監杜唐黔國公沐紹勛相比為奸利長吏不¶
敢問羣盜由此起重疏言盜率唐紹勛莊户請究主者¶
<pb:KR2a0038_WYG_289-23b>¶
又奏紹勛任千戸何經廣誘奸人奪民産唐役占官軍¶
嵗取財萬計因極言鎮守中官宜革帝頗納其言頻下¶
詔飭紹勛命唐還京待勘二人懼且怒遣人結張璁謀¶
去重㑹重奉命清異姓冒軍弊都司久未報給餉後期¶
唐等遂嗾六衛軍譁於軍門巡按御史劉臬以聞劾重¶
及唐紹勛處置失當璁從中主之解重職責臬黨庇調¶
外任唐紹勛不問都給事中夏言等抗章曰以軍士譟¶
罪撫按紀綱謂何况重奉詔非生事臬言唐紹勛罪與¶
<pb:KR2a0038_WYG_289-24a>¶
重等今處分失宜無以服天下頃年士卒驕悍相效成¶
風類以月糧借口如甘肅大同福州保定事變屢見失¶
今不治他日當事之臣以此為諱専務姑息孰肯為陛¶
下任事哉願曲宥二臣全朝廷之體帝怒奪言等俸重¶
罷歸在道聞御史王化劾其為桂萼黨不勝忿抗疏陳¶
辨請録大禮大獄被逐諸臣而自乞褫職又言得紹勛¶
所遣百户丁鎮私書知行賄張璁乞其覆䕶璁奸佞不¶
宜在左右璁疏辨帝以重失職怨望黜為民重以臬被¶
<pb:KR2a0038_WYG_289-24b>¶
謫言等奪俸皆由已致之復疏乞重譴代言官罪帝益¶
怒以已除名置不問重家居二十餘年言者屢薦竟不¶
復召¶
¶
　　朱裳字公垂沙河人年十四為諸生讀書黌舍躬執㸑¶
提學御史顧潜俾受學於崔銑登正徳九年進士擢御¶
史巡鹽河南錢寧遣人牟鹽利裳禁不予巡按山東前¶
御史王相忤鎮守中官黎鑑被誣下詔獄裳抗疏直相¶
劾鑑八罪帝還自宣府裳請下罪已詔新庶政以結人¶
<pb:KR2a0038_WYG_289-25a>¶
心不報山東大水淹城武單二城以裳言命相地改築¶
帝幸南都久裳極陳小人熒惑之害出為鞏昌知府嘉¶
靖二年舉治行卓異遷浙江副使日啜菜羮妻操井臼¶
迎父就養同列知其貧製衣一襲為夀父亦拒不納三¶
遷至浙江左布政使以右副都御史總理河道數條上¶
方略外艱歸久不起帝南巡謁行在命以故官總理河¶
道迎章聖太后梓宫冒暑卒隆慶中追贈户部右侍郎¶
諡端簡¶
¶
<pb:KR2a0038_WYG_289-25b>¶
　　陳察字元習常熟人𢎞治十五年進士授南昌推官正¶
徳初擢南京御史尋改北劉瑾既誅武宗猶日狎羣小¶
察偕同官請務講學節嗜欲勤視朝語甚切直以養親¶
歸家居九年始赴補㑹帝將親征宸濠察請無行而亟¶
下罪已詔忤㫖奪俸一年諭羣臣更諌必置極典俄巡¶
按雲南助巡撫何孟春討定彌勒州以功増秩世宗即¶
位疏言金齒騰衝地極邊徼既統以巡撫總兵又有監¶
司守備分轄無事鎮守中官因劾太監劉玉都督沐崧¶
<pb:KR2a0038_WYG_289-26a>¶
罪詔並罷還嘉靖初按四川請罷鎮守中官不聴帝親¶
鞫楊言落其一指察大呼曰臣願以不肖軀易言命不¶
忍言獨死帝目攝之察不為動退具疏申理且請下王¶
邦竒於獄直聲震朝野巡視京營與給事中王科極陳¶
武定侯郭勛貪横狀擢南京太僕少卿疏辭因請召前¶
給事中劉世賢等二十餘人帝怒責以市恩要名貶逺¶
方雜職給事中王俊民鄭一鵬論救皆奪俸察補海陽¶
教諭累遷山西左布政使入為光禄卿十二年以僉都¶
<pb:KR2a0038_WYG_289-26b>¶
御史巡撫南贛居二年乞休因薦前都御史萬鏜大理¶
卿董天錫等十四人可用吏部請從其言帝奪部臣俸¶
責察徇私妄舉斥為民察居官亷既歸敝衣糲食而已¶
孫懋字徳夫慈谿人正徳六年進士授浦城知縣擢南¶
京吏科給事中御史張經寧波知府翟唐忤奄人被逮¶
懋偕同官論救織造太監史宣誣主事王鑾知縣胡守¶
約下之詔獄懋言宣妄言御賜黄棍聴撻死官吏脅主¶
簿孫錦死今又誣守職臣乞治宣罪還鑾守約故任未¶
<pb:KR2a0038_WYG_289-27a>¶
幾復偕諸給事言臣等屢建白不擇可否一槩留中萬¶
一奸人隂結黨類公行阻遏朝有大事陛下不聞大臣¶
不知禍可勝言皆不報已又劾罷鹽法侍郎薛章請黜¶
太僕少卿馬陟留御史徐文華召還謝遷韓文孫交張¶
原周廣高公韶王思等罷游畋射獵復御朝常儀還久¶
留邊兵汰錦衣冗官諸疏皆侃侃江彬導帝巡幸懋言¶
彬島桀憸邪挾至尊出居庸無大臣保䕶獨處沙漠將¶
半載兩宫違養郊廟不親四方災異迭見盜賊蜂起留¶
<pb:KR2a0038_WYG_289-27b>¶
彬一日為宗社一日憂乞立寘重典時中外章奏帝率¶
不省視規主闕者往往得無罪一觸權倖禍立至人皆¶
為懋危而彬方日侍帝娱樂亦不之見也請回鑾諌南¶
幸懋皆與宸濠反帝在南都懋從行請急定平賊功賞¶
既又數請還京率同官伏闕皆不省世宗即位疏薦建¶
言貶謫諸臣周廣范輅等二十人皆召用劾南京祭酒¶
陳霽太常卿張道榮皆罷未幾言謝遷韓文起用乞倣¶
宋起文彦博故事不煩職務大禮大政時令參預必有¶
<pb:KR2a0038_WYG_289-28a>¶
裨新政帝雖善之不能用出為廣東參議遷副使嘉靖¶
四年有錦衣官校偵事廣東懋與按察使張祐疑其偽¶
執之事聞逮下詔獄謫藤縣典史屢遷至廣西布政使¶
十六年入為應天府尹坐所進鄉試録忤㫖致仕卒¶
王儀字克敬文安人嘉靖二年進士除靈璧知縣以能¶
調嘉定七年擢御史巡按陜西秦府豪占民産儀悉奪¶
還民延綏大饑朝命陜西布政使胡忠為巡撫儀論罷¶
之已巡按河南趙府輔國將軍祐椋招亡命殺人劫敓¶
<pb:KR2a0038_WYG_289-28b>¶
積十餘年莫敢發儀偕巡撫吴山奏之奪爵禁錮㑹儀¶
出為蘇州知府甫三月祐椋潜入都春儀捃摭并訐都¶
御史毛伯温以私憾入已罪且言臣嘗建醮祈皇嗣為¶
知府王天民訕笑請并按問帝心知祐椋罪而悦其建¶
醮語為遣使覆按解儀伯温任下天民獄使者奏儀不¶
誣第祐椋罪在赦前宜輕坐帝終憐祐椋愛已竟復其¶
爵除儀名伯温山天民皆得罪終嘉靖世多以誹謗齋¶
醮獲重禍由祐椋訐奏始儀去蘇州士民走闕下乞留¶
<pb:KR2a0038_WYG_289-29a>¶
帝不許既而薦起知撫州蘇州士民復走闕下乞還儀¶
至再不報歸愬於巡撫侯位位以聞帝乃許之至則歎¶
曰蘇賦當天下什二而田額淆無可考何以定賦乃履¶
畝丈之使縣各為籍以八事定田賦以三條核税課徭¶
役雜辦維均治為知府第一進浙江副使飭蘇松常鎮¶
兵備時巡撫歐陽鐸均田賦儀佐之以治蘇者推行於¶
旁郡坐與操江王學夔討賊敗績停俸戴罪未幾殪賊¶
江中進秩一等遷山西右參政分守冀寧寇抵清源城¶
<pb:KR2a0038_WYG_289-29b>¶
儀洞開城門寇疑引去按行所部築城郭積糗糧榆次¶
平定間遂皆有城二十一年擢右僉都御史巡撫宣府¶
寇入龍門總兵官郤永等敗之儀進右副都御史尋以¶
築邊垣賚銀幣寇自萬全右衛入游騎犯完唐奪俸二¶
級考察拾遺貶一官已勘上失事罪貶秩如初久之除¶
肅州兵備副使協巡撫楊博徙哈密遺種於境外稍遷¶
右參政復拜右僉都御史巡撫甘肅未行諳達犯京師¶
詔儀馳鎮通州仇鸞部卒掠民貲捕笞之枷市門外鸞¶
<pb:KR2a0038_WYG_289-30a>¶
訴於帝逮訊斥為民卒隆慶初子緘訟寃復官賜䘏緘¶
官按察使分巡遼陽以知兵名王學夔安福人正徳時¶
以吏部主事諌南巡跪闕下受杖嘉靖初奏請裁戚畹¶
又申救言官厯考功文選郎中亷謹為時所稱嘗撫治¶
鄖陽有偽稱皇子者諸司議用兵學夔曰妄豎子耳密¶
捕致之辟累遷南京吏禮兵三部尚書隆慶萬厯間存¶
問者再年九十四卒贈太子少保¶
¶
　　曾鈞字廷和進賢人嘉靖十一年進士授行人擢南京¶
<pb:KR2a0038_WYG_289-30b>¶
禮科給事中時四方銀場得不償費且為盜窟鈞奏罷¶
之鈞剛亷疾俗首劾罷參賛尚書劉龍已劾翊國公郭¶
勛禮部尚書嚴嵩未幾劾工部侍郎蔣淦延綏巡撫趙¶
錦最後劾罷操江都御史柴經直聲震一時出為雲南¶
副使兩司詣黔國公率廷謁鈞始正其禮且釐還所侵¶
麗江民地遷四川參政黔寇亂撫定之屢遷河南左布¶
政使三十一年以右副都御史總理河道徐邳等十七¶
州縣連被水患帝憂之趣上方略鈞請濬劉伶臺至赤¶
<pb:KR2a0038_WYG_289-31a>¶
宴廟八十里築草灣老黄河口増高家堰長堤繕新莊¶
等舊牐閲數月工成進工部右侍郎治河四年入為南¶
京刑部右侍郎久之乞歸家居十餘年卒贈刑部尚書¶
諡恭肅¶
¶
　　賛曰鄭岳等居官厯著風操箴主闕抑近倖本末皆有¶
可觀斤斤奉職所至以治辦聞殆列卿之良歟唐胄論¶
安南切於事理歐陽鐸之均田賦恵愛在民令久於其¶
任幾與周忱比矣¶
<pb:KR2a0038_WYG_289-31b>¶
¶
¶
¶
¶
¶
¶
¶
　　明史卷二百三¶
¶
