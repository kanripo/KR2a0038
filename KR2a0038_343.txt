# -*- mode: mandoku-view -*-
#+TITLE: 明史
#+DATE: 2019-03-29 20:49:10.309277
#+PROPERTY: ID KR2a0038
#+PROPERTY: BASEEDITION WYG
#+PROPERTY: WITNESS WYG    
#+PROPERTY: JUAN 343
<pb:KR2a0038_WYG_343-1a>¶
　　欽定四庫全書¶
¶
　　眀史卷二百三十¶
¶
　　大學士張廷玉等奉　敕修¶
¶
　　列傳第一百十八¶
¶
　　蔡時鼎　　　　　　　萬國欽(王　教)¶
¶
　　饒伸(兄　位劉元震)　　　　　湯顯祖(李　琯)¶
¶
　　逯中立(盧明諏)　　　　楊　恂(冀　體朱　爵)¶
¶
　　姜士昌(宋　燾)　　　　馬孟禎¶
¶
<pb:KR2a0038_WYG_343-1b>¶
　　汪若霖¶
¶
　　蔡時鼎字台甫漳浦人萬厯二年進士厯知桐鄉元城¶
為治清嚴徴授御史太和山提督中官田玉兼分守事¶
時鼎言不可並及玉不法狀御史丁此吕以劾髙啟愚¶
被謫時鼎論救語侵楊巍申時行報聞已巡鹽兩淮悉¶
捐其羡為開河費置屬邑學田還朝㑹戚畹子弟有求¶
舉不獲者誣順天考官張一桂私其客馮詩章維寧及¶
編修史鈳子記純又濫取冒籍者五人帝怒命詩維寧¶
<pb:KR2a0038_WYG_343-2a>¶
荷枷解一桂鈳官時行等為之解帝益怒奪鈳職下詩¶
維寧吏法司廷鞫無驗忤㫖被讓卒枷二人一月而調¶
一桂南京時鼎以事初糾發不由外廷徑從中出極言¶
宵人蜚語直達御前其漸不可長且盡疑大臣言官有¶
私則是股肱耳目舉不可信所信者誰也帝怒手扎諭¶
閣臣治罪㑹時行及王錫爵在告許國王家屏僅擬停¶
俸且請稍減詩維寧荷校之期以全其命帝不從責時¶
鼎疑君訕上降極邉雜職又使人詗知發遣冒籍者多¶
<pb:KR2a0038_WYG_343-2b>¶
寛縱責府尹沈思孝對狀國家屏復上言人君貴明不¶
貴察茍任一己見聞猜訪苛密縱聼斷精審何補於治¶
且使姦人乗機得中傷善類害胡可言願停察訪以崇¶
大體宥言官以彰聖度帝不懌手詔詰讓是日帝思時¶
行遣中使就第勞問而國等既被責具疏謝執争如初¶
㑹帝意稍解乃報聞時鼎竟謫馬邑典史告歸居二年¶
吏部擬序遷不許御史王世揚請如石星海瑞鄒元標¶
例起之廢籍不報己起太平推官進南京刑部主事就¶
<pb:KR2a0038_WYG_343-3a>¶
改吏部十八年冬復疏劾時行畧言比年天災民困紀¶
綱紊斁吏治混淆陛下深居宫闕臣民呼籲莫聞然羣¶
工進言猶䝉寛貸乃輔臣時行則樹黨自堅忌言益甚¶
不必明指其失即意向稍左亦輒中傷或顯斥於當時¶
或徐退於後日致天下諛佞成風正氣消沮方且内託¶
之乎雅量外託之乎清明此聖賢所以重似是之防嚴¶
亂徳之戒也夫營私之念重則奉公之意必衰巧詐之¶
機熟則忠誠之節必退自張居正物故張四維憂去時¶
<pb:KR2a0038_WYG_343-3b>¶
行即為首輔懲前専擅矯以謙退鑒昔嚴苛矯以寛平¶
非不欲示休休之量養和平之福無如患得患失之心¶
勝而不可則止之義微貌退讓而心貪競外包容而中¶
忮刻私偽萌生欲蓋彌著夫居正之禍在徇私滅公然¶
其持法任事猶足有補於國今也改革其美而紹述其¶
私盡去其維天下之心而益巧其欺天下之術徒思邀¶
福一身不顧國禍若而人者尚可俾相天下哉因厯數¶
其十失勸之省改疏㽞中尋進南京禮部郎中卒官貧¶
<pb:KR2a0038_WYG_343-4a>¶
不具含殮士大夫賻而治其喪¶
¶
　　萬國欽字二愚新建人萬厯十一年進士授婺源知縣¶
徴拜御史言事慷慨不避權貴十八年劾吏部尚書楊¶
巍被詰讓里居尚書董份大學士申時行王錫爵座主¶
也屬浙江巡按御史奏請存問國欽言份諂事嚴嵩又¶
娶尚書呉鵬己字之女居鄉無狀不宜加隆禮事遂寢¶
初吏部員外郎趙南星户部主事張士昌疏斥政府私¶
人給事中李春開以出位糾南星士昌而其黨陳與郊¶
<pb:KR2a0038_WYG_343-4b>¶
為助刑部主事呉正志上疏言春開與郊媚政府干清¶
議且論御史林祖述保留大臣之非於是御史赫瀛集¶
諸御史於朝堂議合疏糾正志以臺體為辭國欽與周¶
孔教獨不署名瀛大恚盛氣讓國欽國欽曰冠豸冠服¶
豸服乃日以保㽞大臣傾善類為事我不能茍同瀛氣¶
奪疏不果上而正志竟謫宜君典史奄人袁進等毆殺¶
平民國欽再疏劾之十八年夏浩爾齊諸部頻犯臨洮¶
鞏昌七月帝召見時行等於皇極門咨以方畧言邉備¶
<pb:KR2a0038_WYG_343-5a>¶
廢弛督撫乏調度欲大有所振飭時行以欵貢足恃為¶
言帝曰欵貢亦不足恃若専務媚敵使心驕意大豈有¶
饜足時時行等奉諭而退未幾警報狎至乃推鄭洛為¶
經畧尚書行邉實用以主欵議也國欽抗疏劾時行曰¶
陛下以西事孔棘特召輔臣議戰守而輔臣於召對時¶
乃飾詞欺罔陛下怒賊侵軼則以為攻抄熟番臨鞏果¶
番地乎陛下責督撫失機則以為咎在武臣封疆僨事¶
督撫果無與乎陛下言欵貢難恃則云通貢二十年活¶
<pb:KR2a0038_WYG_343-5b>¶
生靈百萬西寧之敗肅州之掠獨非生靈乎是陛下意¶
在戰時行必不欲戰陛下意在絶和時行必欲與和葢¶
由九邉將帥歳餽金錢漫無成畫宼已殘城堡殺吏民¶
猶謂計得三邉總督梅友松意専媚敵前奏順義謝恩¶
西去矣何又圍我臨鞏後疏盛誇戰績矣何景古城全¶
軍皆覆甘肅巡撫李廷儀延賊入闗不聞奏報反代請¶
贖罪計馬牛布帛不及三十金而殺掠何止萬計欲仍¶
通市臣不知於國法何如也此三人皆時行私黨故敢¶
<pb:KR2a0038_WYG_343-6a>¶
朋奸誤國乃爾因列上時行納賄數事帝謂其淆亂國¶
事誣汚大臣謫劍州判官初國欽疏上座主許國責之¶
曰若此舉為名節乎為國家乎國欽曰何敢為名節惟¶
為國事耳即言未當死生利害聴之國無以難二十年¶
吏部尚書陸光祖擬量移國欽為建寧推官饒伸為刑¶
部主事帝以二人皆特貶不宜遷切責光祖而盡罷文¶
選郎中王教員外郎葉隆光主事唐世堯陳遴瑋等大¶
學士趙志臯疏救亦被譙責國欽後厯南京刑部郎中¶
<pb:KR2a0038_WYG_343-6b>¶
卒王教淄川人佐光祖澄清吏治給事中胡汝寧承權¶
要㫖劾之事旋白竟坐推國欽伸斥為民¶
¶
　　饒伸字抑之進賢人萬厯十一年進士授工部主事十¶
六年庻子黄洪憲典順天試大學士王錫爵子衡為舉¶
首申時行壻李鴻亦預選禮部主事于孔兼疑舉人屠¶
大壯及鴻有私尚書朱賡禮科都給事中苗朝陽欲寢¶
其事禮部郎中高桂遂發憤謫可疑者八人並及衡請¶
得覆試錫爵疏辨與時行竝乞罷帝皆慰留之而從桂¶
<pb:KR2a0038_WYG_343-7a>¶
請命覆試禮部侍郎于慎行以大壮文獨劣擬乙置之¶
都御史呉時来及朝陽不可桂直前力争乃如慎行議¶
列甲乙以上時行錫爵調㫖盡㽞之且奪桂俸二月衡¶
實有才名錫爵大憤復上疏極詆桂伸乃抗疏言張居¶
正三子連占髙科而輔臣子弟遂成故事洪憲更謂一¶
舉不足重居然置之選首子不與試則錄其壻其他私¶
弊不乏聞覆試之日多有不能文者時來㒺分優劣䝉¶
面與桂力争遂朦朧擬請至錫爵訐桂一疏劍㦸森然¶
<pb:KR2a0038_WYG_343-7b>¶
乖對君之體錫爵柄用三年放逐賢士援引憸人今又¶
巧䕶已私欺罔主上勢將為居正之續時来附權蔑紀¶
不稱憲長請俱賜罷疏既入錫爵時行並杜門求去而¶
許國以典㑹試入場閣中遂無一人中官送章奏於時¶
行私第時行仍封還帝驚曰閣中竟無人耶乃慰㽞時¶
行等而下伸詔獄給事中胡汝寧御史林祖述等復劾¶
伸及桂以媚執政御史毛在又侵孔兼謂桂疏其所使¶
孔兼奏辨求罷於是詔諸司嚴約所屬毋出位沽名而¶
<pb:KR2a0038_WYG_343-8a>¶
削伸籍貶桂三秩調邉方孔兼得免伸既斥朝士多咎¶
錫爵錫爵不自安屢請敘用起伸南京工部主事改南¶
京吏部引疾歸遂不復出熹宗即位起南京光禄寺少¶
卿天啓四年累官刑部左侍郎魏忠賢亂政請告歸所¶
輯學海六百餘卷時稱其浩博兄位累官工部右侍郎¶
母年百歳與伸先後以侍養歸先是任邱劉元震元霖¶
兄弟俱官九列以母年近百歳先後乞養親歸與伸兄¶
弟相類一時皆以為榮元震字元東隆慶五年進士由¶
<pb:KR2a0038_WYG_343-8b>¶
庻吉士萬厯中厯官吏部侍郎天啓中贈禮部尚書諡¶
文莊元霖萬厯八年進士厯官工部尚書福王開邸洛¶
陽有所營建元霖執奏罷之卒贈太子太保¶
¶
　　湯顯祖字若士臨川人少善屬文有時名張居正欲其¶
子及第羅海内名士以張之聞顯祖及沈懋學名命諸¶
子延致顯祖謝弗往懋學遂與居正子嗣修偕及第顯¶
祖至萬厯十一年始成進士授南京太常博士就遷禮¶
部主事十八年帝以星變嚴責言官欺蔽並停俸一年¶
<pb:KR2a0038_WYG_343-9a>¶
顯祖上言曰言官豈盡不肖蓋陛下威福之柄潛為輔¶
臣所竊故言官向背之情亦為黙移御史丁此呂首發¶
科場欺蔽申時行屬楊巍劾去之御史萬國欽極論封¶
疆欺蔽時行諷同官許國逺謫之一言相侵無不出之¶
於外於是無恥之徒但知自結於執政所得爵祿直以¶
為執政與之縱他日不保身名而今日固己富貴矣給¶
事中楊文舉奉詔理荒政徴賄鉅萬抵杭日宴西湖鬻¶
獄市薦以漁厚利輔臣乃及其報命擢首誎垣給事中¶
<pb:KR2a0038_WYG_343-9b>¶
胡汝寧攻擊饒伸不過權門鷹犬以其私人猥見任用¶
夫陛下方責言官欺蔽而輔臣欺蔽自如失今不治臣¶
謂陛下可惜者四朝廷以爵祿植善類今直為私門蔓¶
桃李是爵祿可惜也羣臣風靡罔識亷恥是人才可惜¶
也輔臣不越例予人富貴不見為恩是成憲可惜也陛¶
下御天下二十年前十年之政張居正剛而多欲以羣¶
私人囂然壞之後十年之政時行柔而多欲以羣私人¶
靡然壞之此聖政可惜也乞立斥文舉汝寧誡諭輔臣¶
<pb:KR2a0038_WYG_343-10a>¶
省愆悔過帝怒謫徐聞典史稍遷遂昌知縣二十六年¶
上計京師投劾歸又明年大計主者議黜之李維禎為¶
監司力争不得竟奪官家居二十年卒顯祖意氣慷慨¶
善李化龍李三才梅國禎後皆通顯有建豎而顯祖蹭¶
蹬窮老三才督漕淮上遣書迎之謝不往顯祖建言之¶
明年福建僉事李琯奉表入都列時行十罪語侵王錫¶
爵言惟錫爵敢恣雎故時行益貪利請並斥以謝天下¶
帝怒削其籍甫兩月時行亦罷琯豐城人萬厯五年進¶
<pb:KR2a0038_WYG_343-10b>¶
士嘗官御史既斥歸家居三十年而卒顯祖子開逺自¶
有傳¶
¶
　　逯中立字與權聊城人萬厯十七年進士由行人擢吏¶
科給事中遇事敢言行人高攀龍御史呉私濟南部郎¶
譚一召孫繼有安希范咸以争趙用賢之罷被斥中立¶
抗疏曰諸臣率好修士使跧伏田野誠可惜也陛下怒¶
言者則曰出朕獨斷輔臣王錫爵亦曰至尊親裁臣謂¶
所斥者非正人也則斷自宸𠂻固陛下去邪之明即擬¶
<pb:KR2a0038_WYG_343-11a>¶
自輔臣亦大臣為國之正若所斥者果正人也出於輔¶
臣之調㫖而有心斥逐者為妬賢即出於至尊之親裁¶
而不能匡救者為竊位大臣以人事君之道當如是乎¶
陛下欲安輔臣則罷言者不知言者罷輔臣益不自安¶
疏入忤㫖停俸一年尋進兵科右給事中有詔修國史¶
錫爵舉故詹事劉虞䕫為總裁虞䕫錫爵門生也以拾¶
遺劾罷諸御史言不當召而中立詆虞䕫尤力並侵錫¶
爵遂寢召命未幾文選郎顧憲成等以會推閣臣事被¶
<pb:KR2a0038_WYG_343-11b>¶
斥給事中盧明諏救之亦貶秩中立上言兩年以來銓¶
臣相繼屏斥尚書孫鑨去矣陳有年杜門求罷矣文選¶
一署空曹逐者至再三而憲成又繼之臣恐今而後非¶
如王國光楊巍則不能一日為冡宰非如徐一檟謝廷¶
寀劉希孟則不能一日為選郎臧否混淆舉錯倒置使¶
黜陟重典寄之權門用舍斥罰視一時喜怒公議壅閼¶
煩言滋起此人才消長之機理道廢興之漸不可不深¶
慮也且㑹推閣臣非自十九年始皇祖二十八年廷推¶
<pb:KR2a0038_WYG_343-12a>¶
六員而張治李本二臣用即今元輔錫爵之入閣亦㑹¶
推也葢特簡與廷推祖宗並行已久廷推必諧於僉議¶
特簡或由於私援今輔臣趙志臯等不稽故典妄激聖¶
怒即掲救數語譬之強笑而神不偕来欲以動聼難矣¶
方今疆場交聳公私耗敝羣情思亂識者懷憂乃朝議¶
紛紜若爾豈得不長歎息哉帝怒嚴㫖責讓斥明諏為¶
民而貶中立陜西按察司知事引疾歸家居二十年卒¶
熹宗時贈光祿少卿盧明諏黄巖人萬厯十四年進士¶
<pb:KR2a0038_WYG_343-12b>¶
楊恂字伯純代人萬厯十一年進士授行人擢刑科給¶
事中錦衣冗官多至二千人請大加裁汰不用累遷戸¶
科都給事中朝鮮用兵冒破帑金不貲恂請嚴敕邉臣¶
而劾武庫郎劉黄裳侵耗罪黄裳卒罷去尋上節財四¶
議格不行王錫爵謝政趙志臯代為首輔御史栁佐章¶
守誠劾之志臯乞罷不許御史冀體極論志臯不可不¶
去帝怒責對狀體抗辭不屈貶三秩出之外以論救者¶
衆竟斥為民恂復論志臯並及張位其畧曰今之議執¶
<pb:KR2a0038_WYG_343-13a>¶
政者僉曰擬㫖失當也貪鄙無為也是固可憂而所憂¶
有大於是者許茂橓罷閒錦衣厚齎金玉為奸被人緝¶
獲使大臣清節素孚彼安敢冒昧如此乃緝獲者被責¶
而行賄者不問欲天下澄清其可得耶可憂者一楊應¶
龍負固不服執政貪其重餌與之交通如近日綦江捕¶
獲奸人得所投本兵及提督巡捕私書其餘四緘及黄¶
金五百白金千虎豹皮數十不言所投臣細詢播人始¶
囁嚅言曰求票擬耳夫票擬輔臣事也而使小醜得以¶
<pb:KR2a0038_WYG_343-13b>¶
利動哉可憂者二推陞者吏部職也邇来創専擅之説¶
以蠱惑聖聰陛下入其言而疑之於是内託上意外諉¶
廷推或正或陪惟意所欲茍兩者俱無當則駁令更推¶
少不如意譴謫加焉倘謂簡在帝心非政府所預何所¶
用者非梓里姻親則門牆密契也如是而猶曰吏部専¶
擅乎可憂者三言官天子耳目糾䋲獻納其職也邇来¶
進朋黨之説以激聖怒陛下納其譖而惡之於是假託¶
天威肆行胸臆非顯斥於建白之時則陰中於遷除之¶
<pb:KR2a0038_WYG_343-14a>¶
日倘謂斷自宸𠂻無可挽救何所斥者非宿昔積怨則¶
近日深讐也如是而猶謂言官結黨乎可憂者四首輔¶
志臯日薄西山固無足責位素負物望乃所為若斯且¶
其機械獨深朋邪日衆將来之禍更有難言者請罷志¶
臯而防位嚴飭陳于陛沈一貫毋效二人所為疏入忤¶
㫖命鐫一級出之外志臯位疏辨且乞宥恂于陛一貫¶
亦論救乃以原品調陜西按察經厯引疾歸久之吏部¶
尚書蔡國珍奉詔起廢及恂未召卒冀體武安人被廢¶
<pb:KR2a0038_WYG_343-14b>¶
累薦不起卒於家其時以論志臯獲譴者又有朱爵開¶
州人由茌平知縣召為吏科給事中嘗論時政闕失因¶
疏志臯位寢閣壅蔽罪不報尋切諫三王並封且論救¶
朱維京王如堅等復劾志臯位私同年羅萬化為吏部¶
坐謫山西按察知事卒於家天啓中贈太僕少卿¶
姜士昌字仲文丹陽人父寳字廷善嘉靖三十二年進¶
士官編修不附嚴嵩出為四川提學僉事再轉福建提¶
學副使累遷南京國子監祭酒請罷納粟例復積分法¶
<pb:KR2a0038_WYG_343-15a>¶
又請令公侯伯子弟及舉人盡入監肄業詔皆從之累¶
官南京禮部尚書嘗割田千&KR1194;以贍宗族士昌五歳授¶
書至惟善為寳以父名輟讀拱立師大奇之舉萬厯八¶
年進士除户部主事進員外郎請帝杜留中錄遺直舉¶
召對崇節儉尋進郎中以省親去還朝言吏部侍郎徐¶
顯卿搆陷張位少詹事黄洪憲力擠趙用賢宜黜之以¶
警官邪主事鄒元標參政吕坤副使李三才素著直黨¶
宜拔擢以厲士節又請復連坐之法慎巡撫之選旌苦¶
<pb:KR2a0038_WYG_343-15b>¶
節之士重贓吏之罰疏入給事中李春開劾其出位遂¶
下詔禁諸司毋越職刺舉己因風霾請早建國本貴妃¶
父鄭承憲乞改造父塋詔與五千金士昌言太后兄陳¶
昌言止五百金而妃家乃十之何以示天下弗納稍遷¶
陜西提學副使江西叅政三十四年大學士沈一貫沈¶
鯉相繼去國明年秋士昌齎表入都上疏言皇上聼一¶
貫鯉並去輿論無不快一貫而惜鯉夫一貫招權罔利¶
大壞士風吏道恐天下林居貞士與己齟齬一切阻遏¶
<pb:KR2a0038_WYG_343-16a>¶
以杜將來即得罪張居正諸臣皇上素知其忠義注意¶
㧞擢者皆擯不復用甚則借他事處之其直道左遷諸¶
人久經遷轉在告者一貫亦擯不復用在廷守正不阿¶
魁磊老成之彦小有同異亦巧計罷之且空部院以便¶
於擇所欲用空言路以便於恣所欲為空天下諸曺與¶
部院言路等使人不疑至於己所欲用所欲為者又無¶
不可寘力而得志所不欲者輙流涕語人曰吾力不能¶
得之皇上善則歸己過則歸君人人知其不忠夫鯉不¶
<pb:KR2a0038_WYG_343-16b>¶
肥身家不擇利便惟以衆賢効之君較一貫忠邪逺甚¶
一貫既歸貨財如山金玉堆積鯉家徒壁立貧無餘貲¶
較一貫貪亷逺甚一貫患鯉邪正相形借妖書事傾害¶
非皇上聖明幾至大悞臣以為輔臣若一貫憸邪異常¶
直合古今奸臣盧把章惇而三矣然竟無一人以鯉一¶
貫之賢奸為皇上正言别白者臣竊痛之且一貫之用¶
由王錫爵所推轂今一貫去以錫爵代首揆是一貫未¶
嘗去也錫爵素有重名非一貫比然器量褊狹嫉善如¶
<pb:KR2a0038_WYG_343-17a>¶
讐高桂趙南星薛敷教張納陛于孔兼高攀龍孫繼有¶
安希范譚一召顧憲成章嘉禎等一黜不復頃聞錫爵¶
有疏請錄遺佚謂宜如其所請召還諸臣然後敦趣就¶
道不然恐錫爵無復出理也至論劾一貫諸臣如劉元¶
珍龎時雍陳嘉訓朱吾弼亦亟宜召復以為盡忠發奷¶
者之勸至於他臣以觸忤被中傷異同致罷去者請皆¶
以次拂拭用之説者謂皇上於諸臣雖三下明詔意若¶
向用寔未欲用者臣獨以為不然皇上初嘗罷傅應禎¶
<pb:KR2a0038_WYG_343-17b>¶
余懋學鄒元標艾穆沈思孝呉中行趙用賢朱鴻謨孟¶
一脉趙世卿郭惟賢王用汲等後又嘗謫魏允貞李三¶
才黄道曕譚希思周𢎞禴江東之李植曾乾亨馮景隆¶
馬應龍王徳新顧憲成李懋檜董基張𢎞岡饒伸郭實¶
諸夀賢顧允成彭遵古薛敷教呉正志王之棟等旋皆¶
擢用頃年改調銓曺鄒觀光劉學曽李復陽羅朝國趙¶
邦柱洪文衡等於南京亦俱漸還清秩而鄒元標起自¶
戍所累䝉遷擢其後未有一言忤主而謂皇上忽復怒¶
<pb:KR2a0038_WYG_343-18a>¶
之而調之南而錮不復用豈不厚誣皇上也哉葢皇上¶
本無不用諸臣之心而輔臣實決不用諸臣之䇿也説¶
者謂俗流世壞宜用潔清之臣表率之然古今亷相獨¶
推楊綰杜黄裳以其能推賢薦士耳王安石亦有清名¶
乃用其學術驅斥諸賢竟以禍宋為輔臣者可不鑒於¶
此哉其意以陰諷李廷機廷機大恚疏辨曰人才起用¶
臣等不惟不敢干至尊之權亦何敢侵吏部職士昌見¶
疏復貽書規之廷機益不悦然帝尚未有意罪士昌也¶
<pb:KR2a0038_WYG_343-18b>¶
㑹朱賡亦疏辨如廷機指帝乃下士昌疏命罪之吏部¶
侍郎楊時喬副都御史詹沂請薄罰不許詔鐫三秩為¶
廣西僉事御史宋燾論救復抵一貫刺廷機帝益怒謫¶
燾平定判官再謫士昌興安典史士昌好學勵名節居¶
恒憤時疾俗欲以身挽之故雖居散僚數有論建竟齟¶
齬以終士昌謫之明年禮部主事鄭振先劾賡等大罪¶
十二亦鐫三秩調邉方用宋燾泰安人萬厯二十九年¶
進士自庻吉士授御史任氣好搏擊出按應天諸府疏¶
<pb:KR2a0038_WYG_343-19a>¶
斥首輔朱賡廷臣繼有請皆責備輔臣其端自燾發也¶
及坐謫旋請假歸卒於家天啓初贈士昌太常少卿燾¶
光祿少卿¶
¶
　　馬孟禎字泰符桐城人萬厯二十六年進士授分宜知¶
縣將内召以征賦不及四分為戸部尚書趙世卿所劾¶
詔鐫二秩甫三日而民逋悉完鄒元標萬國欽輩亟稱¶
之續授御史文選郎王永光儀制郎張嗣誠都給事中¶
姚文蔚陳治則以附政府擢京卿南京右都御史沈子¶
<pb:KR2a0038_WYG_343-19b>¶
本年㡬八十未謝政孟禎並疏論之大學士李廷機被¶
劾奏辨言入仕以来初無大謬孟禎駁之曰廷機在禮¶
部眤邪妄司官彭遵古而聶雲翰建言忤時則抑之至¶
死秉政未幾姜士昌宋燾鄭振先皆得罪姚文蔚等濫¶
授京堂陳用賓等屢擬寛㫖猶不謂之謬哉王錫爵辭¶
召密疏痛詆言者孟禎及南京給事中段然並上疏極¶
論尋陳僉商之害發工部郎陳民志范鈁黷貨罪又陳¶
通壅蔽錄直臣決用舍恤民窮急邉餉五事請召用鄒¶
<pb:KR2a0038_WYG_343-20a>¶
元標趙南星王徳完放廷機還田里皆不報三十九年¶
夏怡神殿災孟禎言二十年來郊廟朝講召對面議具¶
廢通下情者惟章奏而疏入㫖出悉由内侍其徹御覽¶
與果出聖意否不得而知此朝政可慮也臣子分流别¶
户入主出奴愛憎由心雌黄信口流言蜚語騰入禁庭¶
此士習可慮也畿輔山東山西河南比歳旱飢民間賣¶
女鬻兒食妻啖子鋌而走險急何能擇一呼四應則小¶
盗合羣將為豪傑之藉此民情可慮也帝亦不省吏部¶
<pb:KR2a0038_WYG_343-20b>¶
侍郎蕭雲舉佐京察有所庇孟禎首疏攻之論者日衆¶
雲舉引去山海叅將李獲陽忤税監下獄死孟禎為訟¶
寃因請貸卞孔時王邦才滿朝薦李嗣善等之在獄者¶
且言楚宗一獄死者已多今被錮高牆者誰非高皇帝¶
子孫乃令至是皆弗聼四十二年冬考選科道中書舍¶
人張先房知縣趙運昌張廷拱曠鳴鸞濮中玉以言論¶
忤時抑不得與孟禎不平具疏論之是時三黨勢張忌¶
孟禎讜直出為廣東副使移疾不赴天啟初起南京光¶
<pb:KR2a0038_WYG_343-21a>¶
祿少卿召改太僕以憂歸魏忠賢得志為御史王業浩¶
所論遂削籍崇禎初發官孟禎少貧既通𩔰家無贏資¶
惟銜趙世卿抑己既入臺即疏劾世卿人以為隘¶
汪若霖字時甫光州人父治保定知府若霖舉萬厯二¶
十年進士授行人三十三年擢户科給事中言有司貪¶
殘率從輕論非律邉吏竭脂膏外媚敵内媚要津而京¶
軍十萬半虚冒非計兵部尚書蕭大亨被劾求去吏部¶
議㽞若霖力詆部議雲南民變殺税使楊榮召從巡撫¶
<pb:KR2a0038_WYG_343-21b>¶
趙用賓言命四川邱承雲兼領若霖言用賓飬成榮惡¶
今不直請罷税而倡議領於四川負國甚乞亟斥用賓¶
追寢前命皆不報進禮科右給事中自正月至四月不¶
雨若霖上疏曰臣稽洪範傳言之不從是謂不入厥罰¶
恒𤾉今郊廟宜親朝㑹宜舉東宫講習宜開此下累言¶
之而上不從者也又有上言之而中變者税務歸有司¶
權璫猶侵奪起廢有明詔啓事猶沈閣是也有上屢言¶
之而久不決下數言之而上不斷者中外大僚之推補¶
<pb:KR2a0038_WYG_343-22a>¶
被劾諸臣之進退是也凡此皆言不從之類積鬱成災¶
天人恒理陛下安得漠然而已哉時南京户工二部缺¶
尚書禮部缺侍郎廷推故尚書徐元泰貴州巡撫郭子¶
章故詹事范醇敬若霖言三人不足任且舉者不能無¶
私請自今廷推勿以一人主持衆皆畫諾宜籍舉主姓¶
名復祖宗連坐之法詔申飭如若霖言所推悉報寢兵¶
部主事張汝霖大學士朱賡壻也典試山東所取士有¶
篇章不具者若霖疏劾之停其俸中官楊致中枉法拷¶
<pb:KR2a0038_WYG_343-22b>¶
殺指揮鄭光擢若霖率同官列其十罪不報朱賡獨相¶
朝事益弛若霖言陛下獨相一賡而又晝接無聞補牘¶
莫應此最大患也方今紀綱壞政事壅人才耗庻職空¶
民力窮邉方廢宦豎横盗賊繁士大夫幾忘亷恥禮義¶
而小民愁苦寃痛之聲徹於㝢内輔臣宜慨然任天下¶
重收拾人心以効之當宁如徒謙讓未遑或人以言輕¶
懷去就則陛下何頼焉賡乃縁若霖指力請帝急行新¶
政帝亦不省五月朔大雨雹若霖謂用人不廣大臣専¶
<pb:KR2a0038_WYG_343-23a>¶
權之象具疏切言之己而京師久雨壞田廬若霖復言¶
大臣比周相倚小臣趨風其流益甚意復詆賡及新輔¶
李廷機輩也三十六年巡視庫藏見老庫止銀八萬而¶
外庫蕭然諸邉軍餉甫至百餘萬疏請集議長䇿亦留¶
中先是吏部列上考選應授科道者知縣新建汪元功¶
進賢黄汝亨南昌黄一騰與馬賡黨給事中陳治則推¶
轂元功汝亨若霖劾二人囂競吏部因改擬部曺治則¶
怒劾一騰交搆帝以言官紛争畱部疏廷臣屢請乃下¶
<pb:KR2a0038_WYG_343-23b>¶
而責若霖首倡煩言並元功汝亨一騰各貶一級出之¶
外廷臣論救皆不省若霖遂出為頴州判官卒¶
¶
　　贊曰明治中葉以後建言者分曺為朋率視閣臣為進¶
退依阿取寵則與之比反是則争比者不容於清議而¶
争則名髙故其時端揆之地遂為抨撃之叢而國是淆¶
矣雖然所言之是非閣臣之賢否黒白判然固非私怨¶
惡之所得而加亦非可盡委之沽直好事謂人言之不¶
足恤也¶
<pb:KR2a0038_WYG_343-24a>¶
¶
¶
¶
¶
¶
¶
¶
¶
<pb:KR2a0038_WYG_343-24b>¶
¶
¶
¶
¶
¶
¶
¶
　　明史卷二百三十¶
¶
