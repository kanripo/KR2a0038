# -*- mode: mandoku-view -*-
#+TITLE: 明史
#+DATE: 2019-03-29 20:49:10.806630
#+PROPERTY: ID KR2a0038
#+PROPERTY: BASEEDITION WYG
#+PROPERTY: WITNESS WYG    
#+PROPERTY: JUAN 391
<pb:KR2a0038_WYG_391-1a>¶
　　欽定四庫全書¶
¶
　　明史卷二百五十四¶
¶
　　大學士張廷玉等奉　勅修¶
¶
　　列傳第一百四十二¶
¶
　　喬允升(易應昌等)　　　曹于汴¶
¶
　　孫居相(弟鼎相)　　　　曹　珖¶
¶
　　陳于廷　　　　　　　鄭三俊¶
¶
　　李日宣　　　　　　　張　瑋(金光辰)¶
¶
<pb:KR2a0038_WYG_391-1b>¶
　　喬允升字吉甫洛陽人萬厯二十年進士除太谷知縣¶
以治行髙等徴授御史歴按宣大山西畿輔並著風采¶
三十九年大計京官允升協理河南道力鋤匪類而主¶
事秦聚奎給事中朱一桂咸為被察者訟寃察疏猶未¶
下允升慮帝意動揺三疏别白其故且劾吏部侍郎蕭¶
雲舉佐察行私事乃獲竣雲舉亦引去㝷遷順天府丞¶
進府尹齊楚浙三黨用事移疾歸天啟初起歴刑部左¶
右侍郎三年進尚書魏忠賢逐吏部尚書趙南星廷推¶
<pb:KR2a0038_WYG_391-2a>¶
允升代忠賢以允升為南星黨并逐主議者允升復移¶
疾歸既而給事中薛國觀劾允升主謀邪黨詔落職閒¶
住崇禎初召拜故官時訟獄益繁帝一切用重典允升¶
執法不撓多所平反先是錢謙益典試浙江有奸人金¶
保元徐時敏偽作關節授舉子錢千秋千秋故有文獲¶
薦覺保元時敏詐與之鬨事傳京師為部科磨勘者所¶
發謙益大駭詰知二奸所為疏劾之并千秋俱下吏罪¶
當戍二奸瘐死千秋更赦釋還事已七年矣温體仁以¶
<pb:KR2a0038_WYG_391-2b>¶
枚卜不與復發其事詔逮千秋再訊帝深疑廷臣結黨¶
蓄怒以待而體仁又宻伺於旁廷臣相顧惕息允升乃¶
㑹都御史曹于汴大理卿康新民等讞鞫者再千秋受¶
拷無異詞允升等具以聞帝不悦命覆勘體仁慮其事¶
白己且獲譴再疏劾法官六欺且言獄詞盡出當時考¶
官手允升憤求去帝雖慰留卒如體仁言考官奪職閒¶
住千秋荷校死二年冬我¶
¶
　　大清兵薄都城獄囚劉仲金等百七十人破械出欲踰¶
<pb:KR2a0038_WYG_391-3a>¶
城被獲帝震怒下允升及左侍郎胡世賞提牢主事敖¶
繼榮獄欲寘之死中書沈自植乗間摭劾允升他罪章¶
并下按問副都御史掌院事易應昌以允升等無死罪¶
執奏再三帝益怒并下應昌獄鐫僉都御史高宏圖大¶
理寺卿金世俊級奪少卿周邦基以下俸令再讞宏圖¶
等乃坐允升絞而微言其年老可念帝謂允升法當死¶
特髙年篤疾減死與繼榮俱戍邉世賞贖杖為民尚書¶
胡應台等上應昌罪帝以為輕杖郎中徐元嘏於廷鐫¶
<pb:KR2a0038_WYG_391-3b>¶
應台秩視事應昌論死四年四月乆旱求言多請緩刑¶
乃免應昌及工部尚書張鳯翔御史李長春給事中杜¶
齊芳都督李如楨死遣戍邉衛允升赴戍所未幾死允¶
升端方亷直𫾻歴中外具有聲績以註誤獲重譴天下¶
惜之易應昌字瑞芝臨川人萬厯四十一年進士熹宗¶
時由御史累遷大理少卿逆黨劾為東林削籍崇禎二¶
年起左僉都御史進左副都御史與曹于汴持史&KR1159;髙¶
㨗起官事為時所重至是獲罪福王時召復故官遷工¶
<pb:KR2a0038_WYG_391-4a>¶
部右侍郎國變後卒帝在位十七年刑部易尚書十七¶
人薛貞以奄黨扺死蘇茂相半嵗而罷王在晉未任改¶
兵部去允升遣戍韓繼思坐議獄除名胡應台獨得善¶
去馮英被劾遣戍鄭三俊坐議獄逮繋劉之鳯坐議獄¶
論絞瘐死獄中甄淑坐納賄下詔獄改繫刑部瘐死李¶
覺斯坐議獄削籍去劉澤深卒於位鄭三俊再為尚書¶
改吏部范景文未任改工部徐石麒坐議獄落職閒住¶
胡應台再詔不赴繼其後者張忻賊陷京師與子庶吉¶
<pb:KR2a0038_WYG_391-4b>¶
士端並降¶
¶
　　曹于汴字自梁安邑人萬厯十九年舉鄉試第一明年¶
成進士授淮安推官以治行高第授吏科給事中疏劾¶
兩京兵部尚書田樂邢玠及雲南巡撫陳用賔樂玠遂¶
引去吏部郎趙邦清被誣于汴疏雪之謁告歸僦屋以¶
居不蔽風日起厯刑科左右給事中朝房災請急補曠¶
官修廢政遼左有警朝議増兵于汴言國家三嵗遣使¶
者閱邉盛奬邉臣功伐蟒衣金幣之賜官秩之増未甞¶
<pb:KR2a0038_WYG_391-5a>¶
或靳今廢防至此宜重加按問邊道超擢當於秩滿時¶
閲實其績毋徒循資俸坐取建牙開府進吏科都給事¶
中給事中胡嘉棟發中官陳永夀兄弟奸永夀反訐嘉¶
棟于汴極論永夀罪故事章疏入㑹極門中官直達之¶
御前至是必啟視然後進御于汴謂乖祖制洩事機力¶
請禁之三十八年典外察去留悉當明年典京察屏湯¶
賓尹劉國縉等而以年例出王紹徽喬應甲於外其黨¶
羣起力攻于汴持之堅卒不䏻奪以久次擢太常少卿¶
<pb:KR2a0038_WYG_391-5b>¶
疏寢不下請告又不報候命嵗餘移疾歸光宗立始以¶
太常少卿召至則改大理少卿遷左僉都御史佐趙南¶
星京察事竣進左副都御史天啟三年秋吏部缺右侍¶
郎廷推馮從吾以于汴副中㫖特用于汴于汴以從吾¶
名位先已義不可越四辭不得遂引疾歸明年起南京¶
右都御史辭不拜時紹徽應甲附魏忠賢得志必欲害¶
于汴屬其黨石三畏以東林領䄂劾之遂削奪崇禎元¶
年召拜左都御史振舉憲規約敇僚吏臺中肅然明年¶
<pb:KR2a0038_WYG_391-6a>¶
京察力汰匪類忠賢餘黨幾盡仕路為清温體仁¶
訐于汴于汴亦發體仁欺罔狀帝終信體仁先是¶
詔定逆案于汴與大學士韓爌李標錢龍錫刑部¶
尚書喬允升平心參决不為已甚小人猶惡之故¶
御史髙㨗史&KR1159;素憸邪為清議所擯吏部尚書王¶
永光力薦之故事御史起官必都察院咨取于汴¶
惡其人乆弗咨永光憤再疏力争已得請于汴猶¶
以故事持之兩人遂投牒自乞于汴益惡之卒持¶
<pb:KR2a0038_WYG_391-6b>¶
不予兩人竟以部疏起官遂日夜謀傾于汴中書¶
原抱竒者賈人子也嘗誣劾大學士爌至是再劾¶
爌及于汴并及尚書孫居相侍郎程啟南府丞魏光¶
緒目為西黨請皆放黜以五人籍山西也帝絀抱竒¶
言不聼而工部主事陸澄源復劾于汴朋奸六罪帝¶
雖謫澄源于汴卒謝事去及辭朝以敦大進規七年¶
卒年七十七贈太子太保于汴篤志正學操履粹白¶
立朝正色不阿崇奨名教有古大臣風¶
¶
<pb:KR2a0038_WYG_391-7a>¶
　　孫居相字伯輔沁水人萬厯二十年進士除恩縣知縣¶
徴授南京御史負氣敢言嘗疏陳時政謂今内自宰執¶
外至郡守縣令無一人得盡其職政事日廢治道日乖¶
天變人怨究且瓦觧土崩縱珠玉金寳亘地彌天何救¶
危亂帝不省誠意伯劉世延屢犯重辟廢為庶人錮原¶
籍不奉詔乆居南京益不法妄言星變將勒兵赴闕居¶
相疏發其奸并及南京勲臣子弟暴横狀得㫖下世延¶
吏安逺東寧忻城諸侯伯子弟悉按問強暴為戢税使¶
<pb:KR2a0038_WYG_391-7b>¶
楊榮激變雲南守太和山中官黄勲嗾道士毆辱知府¶
居相皆極論其罪時中外多缺官居相兼攝七差署諸¶
道印事皆辦治大學士沈一貫數被人言居相力詆其¶
奸貪植黨一貫乃去居相亦奪禄一年連遭内外艱服¶
闋起官出廵漕運還發湯賓尹韓敬科場事廷議當禠¶
官其黨為營䕶㫖下法司覆勘居相復發敬通賄狀敬¶
遂不振故事御史年例外轉吏部都察院協議王時熈¶
魏雲中之去都御史孫瑋不與聞居相再疏劾尚書趙¶
<pb:KR2a0038_WYG_391-8a>¶
煥煥引退及鄭繼之代煥復以私意出宋槃潘之祥於¶
外居相亦據法力爭吏部侍郎方從哲由中㫖起官中¶
書張光房等五人以持議不合時貴擯不與科道選居¶
相並抗章論列當是時朋黨勢成言路不肖者率附吏¶
部以驅除異己勢張甚居相挺身與抗氣不少沮於是¶
過庭訓唐世濟李徴儀劉光復趙興邦周永春姚宗文¶
呉亮嗣汪有功王萬祚輩羣起為難居相連疏搘拄諸¶
人迄不能害至四十五年亦以年例出居相江西參政¶
<pb:KR2a0038_WYG_391-8b>¶
引疾不就天啟改元起光禄少卿改太僕擢右僉都御¶
史廵撫陜西四年春召拜兵部右侍郎其冬魏忠賢盜¶
柄復引疾歸無何給事中陳序謂居相出趙南星門與¶
楊漣交好序同官虞廷陛又劾居相力薦李三才遥結¶
史記事遂削奪崇禎元年起户部右侍郎專督鼓鑄㝷¶
改吏部進左侍郎以户部尚書總督倉場轉漕多僱民¶
舟民憊甚以居相言獲蘇高平知縣喬淳貪虐為給事¶
中楊時化所劾坐贓二萬有竒淳家京師有奥援乞移¶
<pb:KR2a0038_WYG_391-9a>¶
法司覆訊且訐時化請囑致隙時化方憂居通書居相¶
報書有國事日非邪氛益惡語為偵事者所得聞於朝¶
帝大怒下居相獄謫戍邉七年卒於戍所弟鼎相歴吏¶
部郎中副都御史廵撫湖廣亦有名於時¶
¶
　　曹珖字用韋益都人萬厯二十九年進士授户部主事¶
督皇城四門倉衛軍貸羣璫子錢償以月餉軍不支餉¶
者三年及餉期羣璫抱劵至珖命減息璫大譁珖曰并¶
私劵奏聞聽上處分耳羣璫請如命軍困稍蘇以憂去¶
<pb:KR2a0038_WYG_391-9b>¶
起補兵部武選主事歴職方郎中大璫私人求大帥珖¶
不可東厰太監盧受疏申職掌珖亦請敇受約束部卒¶
毋陷良民稍遷河東參政引疾歸乆之起南京太常少¶
卿光宗驟崩馳疏言先帝春秋鼎盛奄棄羣臣道路咸¶
知奸黨隂謀醫藥雜進以至於此天下之弑逆有毒而¶
非酖戕而非刃者此與先年梃擊同一奸宄乞明詔輔¶
臣直窮奸狀以雪先帝之讐報聞天啟初叙職方時邉¶
功加光禄卿進太常大理卿魏忠賢亂政大獄紛起珖¶
<pb:KR2a0038_WYG_391-10a>¶
請告歸㝷為給事中潘士聞所劾落職閒住御史盧承¶
欽力攻東林詆珖狎主邪盟遂削奪崇禎元年起户部¶
右侍郎督錢法尋遷左侍郎三年拜工部尚書珖初名¶
珍避仁宗諱始改名五年陵工成加太子少保桂王重¶
建府第議加江西河南山東山西田賦十二萬有竒浙¶
江逋織造銀十餘萬廵撫陸完學請編入正額珖皆持¶
不可中官張彛憲總理户工兩部事議設座於部堂珖¶
不可右侍郎高𢎞圖履任彛憲欲共設公座珖與𢎞圖¶
<pb:KR2a0038_WYG_391-10b>¶
約比彛憲至皆曰事竣矣撤座去彛憲怏怏及主事金¶
鉉馮元颺交疏劾彛憲彛憲疑出珖日捃摭其隙㑹山¶
永廵撫劉宇烈請料價萬五千兩銘五萬斤工部無給¶
銀例與鉛之半宇烈怒奏鉛皆濫惡彛憲取粗鉛進曰¶
庫鉛盡然欲以罪珖嚴㫖盡鎔庫鉛司官中毒死者三¶
人内外官多獲罪彛憲乃紏廵視科道許國榮等十一¶
人珖疏救忤㫖詰責彛憲又指閘工冐破齮齕之珖累¶
疏乞骸骨歸五月得請屢薦不起家居十四年卒¶
<pb:KR2a0038_WYG_391-11a>¶
陳于廷字孟諤宜興人萬厯二十三年進士歴知光山¶
唐山秀水三縣徴授御史甫拜命即論救給事中汪若¶
霖詆大學士朱賡甚力坐奪俸一年頃之劾職方郎中¶
申用懋趙拱極黄克謙為宰相私人不宜處要地又劾¶
賡及王錫爵當斥己言諭徳顧天埈素干清議不宜久¶
玷詞林語皆竣切視鹺河東劾税使張忠撓鹽政正陽¶
門災極陳時政闕失父喪歸服除起按江西時税務已¶
屬有司而中官潘相欲親督湖口税于廷劾其背㫖虐¶
<pb:KR2a0038_WYG_391-11b>¶
民淮府庶子常洪作奸論寘之法改按山東光宗立擢¶
太僕少卿徙太常議紅丸事極言崔文昇李可灼當斬¶
尚書王紀被斥特疏申救再進大理卿户部右侍郎改¶
吏部進左侍郎尚書趙南星既逐于廷署事大學士魏¶
廣徴傳魏忠賢意欲用其私人代南星且許擢于廷總¶
憲于廷不可以喬允升馮從吾汪應蛟名上忠賢大怒¶
謂所推仍南星遺黨矯㫖切責并楊漣左光斗盡斥為¶
民文選郎張光前御史袁化中房可壯亦坐貶黜自是¶
<pb:KR2a0038_WYG_391-12a>¶
清流盡逐小人日用事矣崇禎初起南京右都御史與¶
鄭三俊典京察盡去諸不肖者南御史差竣例聴北考¶
于廷請先考於南報可召拜左都御史以廵方責重列¶
上糾大吏薦人才修荒政覈屯鹽禁耗羡清獄囚訪奸¶
豪弭㓂盜八事請於回道日核實課功優詔褒納給事¶
中馬思理御史高倬余文縉坐事下吏並抗疏救之秩¶
滿加太子少保三疏乞休不允兩浙廵鹽御史祝徽廣¶
西廵按御史畢佐周並擅撻指揮非故事事聞帝方念¶
<pb:KR2a0038_WYG_391-12b>¶
彊場多故欲倚武臣㫖下參覈于廷等言軍官起世胄¶
率不循法度槩列彈章將不勝擾故小過薄責以懲凡¶
御史在外者盡然不自二臣始帝以指揮秩崇非御史¶
得杖令㑹兵部稽典制以聞典制實無杖指揮事乃引¶
廵撫勅書提問四品武職語以對帝以比擬不倫責令¶
再核于廷等終右御史所援引悉不當帝意疏三上三¶
却竟削籍歸家居二年卒福王時贈少保于廷端亮有¶
守周延儒當國于廷其里人無所附麗與温體仁不合¶
<pb:KR2a0038_WYG_391-13a>¶
故卒獲重譴去¶
¶
　　鄭三俊字用章池州建徳人萬厯二十六年進士授元¶
氏知縣累遷南京禮部郎中歸徳知府福建提學副使¶
家居七年起故官督浙江糧儲天啟初召為光禄少卿¶
改太常未上陳中官侵冒六事時魏忠賢客氏離間后¶
妃希得見帝而三俊疏有篤厚三宫妖冶不列於御語¶
忠賢遣二豎至閣中摘妖冶語令重其罪閣臣力爭而¶
擬㫖則以先朝故事為辭三俊復疏言近日糜爛茶毒¶
<pb:KR2a0038_WYG_391-13b>¶
無踰中璫閣臣悉指為故事古人言奄豎聞名非國之¶
福今聞名者已有人内連外結恃閣臣彈壓抑損之而¶
閣臣輒阿諛自溺其職可為寒心忠賢益怒以語侵内¶
閣留中不下擢左僉都御史疏陳兵食大計規切内外¶
諸司吏部郎中徐大相言事被謫抗疏救之四年正月¶
遷左副都御史户部右侍郎楊漣劾忠賢三俊亦上疏¶
極論㝷署倉場事太倉無一嵗蓄三俊奏行足儲數事¶
忠賢盡逐漣等三俊遂引疾去明年忠賢黨張訥請毁¶
<pb:KR2a0038_WYG_391-14a>¶
天下書院劾三俊與鄒元標馮從吾孫愼行余懋衡合¶
汙同流禠職閒住崇禎元年起南京户部尚書兼掌吏¶
部事南京諸僚多忠賢遺黨是年京察三俊澄汰一空¶
京師被兵大臣大獲譴明年春三俊以建儲入賀力言¶
皇上憂勞少過人情鬱結未宣百職庶司救過不贍上¶
下暌孤足為隠慮願保聖躬以保天下收人心以收封¶
疆帝褒納之南糧嵗額八十二萬七千有竒積逋至數¶
百萬而兵部又増兵不已三俊初至倉庫不足一月餉¶
<pb:KR2a0038_WYG_391-14b>¶
三俊力袪宿弊糾有司尤怠玩者數人屢與兵部爭虚¶
冒乆之士得宿飽萬厯時稅使四出蕪湖始設闗嵗徴¶
稅六七萬泰昌時已停至是度支益絀科臣觧學龍請¶
増天下闗稅南京宣課司亦増二萬三俊以為病民請¶
減其半以其半征之蕪湖坐賈户部遂派蕪湖三萬復¶
設闗徴商三俊請罷征併於工部分司計舟輸課不稅¶
貨物皆不從遂為永制蕪湖淮安杭州三闗皆隸南户¶
部所遣司官李友蘭霍化鵬任俶皆貪三俊悉劾罷之¶
<pb:KR2a0038_WYG_391-15a>¶
居七年就移吏部八年正月復當京察斥罷七十八人¶
時服其公旋上議官評杜請屬慎差委三事帝皆採納¶
流㓂大擾江北南都震動三俊數陳防禦策禮部侍郎¶
陳子壯下獄抗疏救之考績入都留為刑部尚書加太¶
子少保帝以隂陽愆和命司禮中官録囚流徒以下皆¶
減等三俊以文武諸臣詿誤乆繫者衆請令出外候讞¶
因論告訐株蔓之弊乞敇内外諸臣行惻隠實政内而¶
五城訊鞫非重辟不必參送法司外而撫按提追非眞¶
<pb:KR2a0038_WYG_391-15b>¶
犯不必盡解京師刑曹決斷以十日為期帝皆從之代¶
州知州郭正中因天變請舉寒審之典帝命考故事三¶
俊稽歴朝寳訓得祖宗冬月録囚數事備列上奏寢不¶
行前尚書馮英坐事遣戌其母年九十有一三俊乞釋¶
還侍養不許初戸部尚書侯恂坐屯豆事下獄帝欲重¶
譴之三俊屢讞上不稱㫖䜛者謂恂與三俊皆東林曲¶
法縱舎工部錢局有盜穴其垣命按主者罪三俊亦擬¶
輕典帝大怒禠其官下吏應天府丞徐石麒適在京上¶
<pb:KR2a0038_WYG_391-16a>¶
疏力救忤㫖切責帝御經筵講官黄景昉稱三俊至清¶
又偕黄道周各疏救帝不納切責三俊欺罔以無贓私¶
令出獄候訊宣大總督盧象昇復救之大學士孔貞運¶
等復以為言乃許配贖十五年正月召復故官㑹吏部¶
尚書李日宣得罪即命三俊代之時値考選外吏多假¶
繕城墾荒名減俸行取都御史劉宗周疏論之諸人乃¶
夤縁周延儒囑兵部尚書張國維以知兵薦帝即欲召¶
對親擢三俊言考選者部院事天子且不得專況樞部¶
<pb:KR2a0038_WYG_391-16b>¶
乎乞先考定乃請聖裁帝不悦召三俊責之對不屈宗¶
周復言三俊欲俟部院考後第其優劣純疵㳟請欽定¶
若但以奏對取人安能得眞品帝不從由是倖進者衆¶
帝下詔求賢三俊舉李邦華劉宗周自代且薦黄道周¶
史可法馮元颺陳士竒四人姜採熊開元言事下獄及¶
宗周獲嚴譴三俊皆懇救先後奏罷不職司官數人銓¶
曹悉廪廪大僚缺官三俊數引薦賢士之廢斥者多復¶
用刑部尚書徐石麒獲罪率同官合疏乞留三俊為人¶
<pb:KR2a0038_WYG_391-17a>¶
端嚴清亮正色立朝惟引呉昌時為屬頗為世詬病時¶
文選缺郎中儀制郎中呉昌時欲得之首輔周延儒力¶
薦於帝且以囑三俊他輔臣及言官亦多稱其賢三俊¶
遂請調補帝特召問三俊復徇衆意以對帝頷之明日¶
即命下以他部調選郎前此未有也帝惡言官不職欲¶
多汰之嘗以語三俊三俊與昌時謀出給事四人御史¶
六人於外給事御史大譁謂昌時紊制弄權連章力攻¶
并詆三俊三俊懇乞休致詔許乗傳歸國變後家居十¶
<pb:KR2a0038_WYG_391-17b>¶
餘年乃卒¶
¶
　　李日宣字晦伯吉水人萬厯四十一年進士授中書舍¶
人擢御史天啟元年遼陽破請帝時召大僚面決庶政¶
尋請宥侯震𤾉以開言路厚中宫以肅名分忤㫖切責¶
已又薦丁元薦鄒維璉麻僖等十餘人乞召還朱欽相¶
劉廷宣等帝以濫薦逐臣停俸三月旋出理河東鹽政¶
還朝以族父邦華佐兵部引嫌歸五年七月逆黨倪文¶
煥劾邦華日宣為東林邪黨遂削籍莊烈帝即位復故¶
<pb:KR2a0038_WYG_391-18a>¶
官以邦華在朝乆不出崇禎三年起故官廵按河南還¶
朝掌河南道事中官王坤訐大學士周延儒日宣率同¶
官言内臣監兵不宜侵輔臣且察衮中宜邉情多故坤¶
責亦不可逭報聞遷大理丞屢進太常卿九年冬擢兵¶
部右侍郎鎮守昌平久之進左侍郎協理戎政尋叙䕶¶
陵功加兵部尚書十三年九月擢吏部尚書十五年五¶
月㑹推閣臣日宣等以蒋徳璟黄景昉姜曰廣王錫衮¶
倪元璐楊汝成楊觀光李紹賢鄭三俊劉宗周呉甡惠¶
<pb:KR2a0038_WYG_391-18b>¶
世楊王道直名上帝令再推數人而副都御史房可壯¶
工部右侍郎宋玫大理寺卿張三謨與焉大僚不獲推¶
者為流言入内且創二十四氣之說帝深惑之踰月召¶
日宣及與推諸臣入中左門偕輔臣賜食已出御中極¶
殿令諸臣奏對玫陳九邉形勢甚辯帝惡其干進叱之¶
乃命徳璟景昉甡入閣而以狥情濫舉責日宣等回奏¶
奏上帝怒不解復御中左門太子及定永二王侍帝召¶
日宣聲甚厲次召吏科都給事中章正宸河南道御史¶
<pb:KR2a0038_WYG_391-19a>¶
張煊及玫可壯三謨詰其妄舉日宣奏辯帝曰汝嘗言¶
秉公執法今何事不私正宸奏日宣多游移臣等常劾¶
之然推舉事實無所徇日宣復為玫等三人觧帝命錦¶
衣官提下日宣等六人並禠冠帶就執時帝怒甚侍臣¶
皆股栗失色徳璟景昉甡叩頭辭新命因言臣等並在¶
㑹推中若諸臣有罪臣等豈能安大學士周延儒等亦¶
乞優容帝皆不許遂下刑部廷臣交章申救不納帝疑¶
其未就獄責刑部臣尅期三人定讞侍郎惠世揚徐石¶
<pb:KR2a0038_WYG_391-19b>¶
麒擬予輕比帝大怒革世揚職鐫石麒二秩郎中以下¶
罪有差御史王漢言枚卜一案日宣等無私陛下懐疑¶
重其罪刑官莫知所執不聴獄上日宣正宸煊戍邉玫¶
可壯三謨削籍乆之赦還卒¶
¶
　　張瑋字席之武進人少孤貧取糠粃自給不輕受人一¶
飯為同里薛敷教所知講學東林書院師孫慎行其學¶
以慎獨研幾為宗萬厯四十年舉應天鄉試第一越七¶
年成進士授户部主事調兵部職方歴郎中出為廣東¶
<pb:KR2a0038_WYG_391-20a>¶
提學僉事粤俗奢麗督學至宫室供張輿馬餼牽之奉¶
甲他省象犀文石名花珠貝磊砢璀璨瑋悉屏去弗視¶
也大吏建魏忠賢祠乞上梁文於瑋瑋即日引去瑋亷¶
歸而布袍草履授徒於家莊烈帝即位起江西參議歴¶
福建山東副使大學士呉宗達謂瑋難進而易退言之¶
吏部召為尚寳卿進太僕少卿坐事調南京大理丞引¶
疾去乆之起應天府丞是嵗四方大旱瑋以軍食可虞¶
奏請禁江西湖廣遏糴而令應天常鎮淮揚五郡折輸¶
<pb:KR2a0038_WYG_391-20b>¶
漕糧銀赴彼易米則小民免催科之若太倉無顆粒之¶
虧他十庫所收銅錫顔料皮布非州縣土産者悉觧折¶
色且盡改民觧為官觧以救民湯火所司多議行遷南¶
京光禄卿召入為右僉都御史遷左副都御史時劉宗¶
周金光辰並總憲紀瑋乃上風勵䑓班疏曰懲往正以¶
監來今極貪則原任廵按蘇松御史王志舉極亷則原¶
任南京試御史成勇勇與臣曽不相知家居聞勇被逮¶
士民泣送者萬輩百里不休後入南都始知勇在䑓不¶
<pb:KR2a0038_WYG_391-21a>¶
濫聴一辭不輕贖一鍰不受屬吏一蔬一果杰紳悍吏¶
為民害者不少假借委曲開導民以孝弟臣離南中輒¶
扳轅願借成御史惠我南人雖前奉嚴譴宜召為諸御¶
史勸疏上一時稱快詔下志舉法司逮治成勇叙用瑋¶
旋以病謝歸未幾卒福王時贈左都御史謚清惠金光¶
辰字居垣全椒人崇禎元年進士授行人擢御史廵視¶
西城内使周二殺人牒司禮監捕之其人方直御前叩¶
頭乞哀帝曰此國家法朕不得私卒抵罪出按河南條¶
<pb:KR2a0038_WYG_391-21b>¶
奏至三百餘章彈劾不避權勢九年還朝京師戒嚴光¶
辰分守東直門劾兵部尚書張鳯翼三不可觧一大可¶
憂帝以鳯翼方在行間寢其奏時帝乆罷内遣然以邉¶
警諸臣類萎腇不任仍分遣中官盧維寧等總監通津¶
臨徳等處兵馬糧餉而意頗諱言之光辰疏請罷遣帝¶
怒召對平䑓風雨驟至侍臣立雨中至以䄂障霤乆之¶
帝召光辰責之光辰對曰皇上以文武諸臣無實心任¶
事委任内臣臣愚以任内臣諸臣益弛卸不任帝大怒¶
<pb:KR2a0038_WYG_391-22a>¶
聲色俱厲將重譴光辰而迅雷直震御座風雨聲大作¶
光辰因言臣往在河南見皇上撤内臣而喜語未終帝¶
沉吟即云汝言毋復爾然意亦稍觧人謂光辰有天幸¶
云時張元佐以兵部右侍郎出守昌平同時内臣提督¶
天夀山者即日往帝顧閣臣曰内臣即日往侍臣三日¶
未出朕之用内臣過耶翼日有詔光辰鐫三級調外乆¶
之由浙江按察司昭磨召為大理寺正進太僕丞十三¶
年五月復偕諸大臣召對平䑓咨以禦邉救荒安民之¶
<pb:KR2a0038_WYG_391-22b>¶
策光辰班最後時已夜光辰獨對燭影中娓娓數百言¶
帝為聳然聴明日諭諸臣各繕疏以進尋移尚寳丞陳¶
罷練總換授私派僉報數事報聞歴光禄少卿左通政¶
十五年五月復偕諸臣召對徳政殿備陳賊形勢帝悦¶
擢左僉都御史無何以救劉宗周仍鐫三級調外事具¶
宗周傳明年丁父憂福王時起故官未赴國變家居二¶
十餘年卒¶
¶
　　贊曰明自神宗而後士大夫峻門户而重意氣其賢者¶
<pb:KR2a0038_WYG_391-23a>¶
敦厲名檢居官有所執争即清議翕然歸之雖其材識¶
不逺耳目所熟習不能不囿於風㑹抑亦一時之良也¶
遭時孔棘至救過不暇顧安得責以挽回幹濟之業哉¶
¶
¶
¶
¶
¶
<pb:KR2a0038_WYG_391-23b>¶
¶
¶
¶
¶
¶
¶
¶
　　明史卷二百五十四¶
¶
