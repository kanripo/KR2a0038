# -*- mode: mandoku-view -*-
#+TITLE: 明史
#+DATE: 2019-03-29 20:49:15.403319
#+PROPERTY: ID KR2a0038
#+PROPERTY: BASEEDITION WYG
#+PROPERTY: WITNESS master    
#+PROPERTY: JUAN 150
<pb:KR2a0038_WYG_150-1a>¶
　　欽定四庫全書¶
¶
　　明史卷一百三十三¶
¶
　　列傳第二十一¶
¶
　　廖永安　　　　　　俞通海(弟通源淵)¶
¶
　　胡大海(養子徳濟欒　鳯)　　耿再成¶
¶
　　張徳勝(汪興祖)　　　趙徳勝(南昌康郎山兩廟忠臣附)桑世傑(劉　成)　　　茅　成(楊國興)¶
¶
　　胡　深　　　　　　孫興祖¶
¶
<pb:KR2a0038_WYG_150-1b>¶
　　曹良臣(周　顯常　榮張　輝)濮　英(于　光等)¶
¶
　　廖永安字彦敬徳慶侯永忠子也太祖初起永安兄弟¶
偕俞通海等以舟師自巢湖來歸太祖親往収其軍遂¶
以舟師攻元中丞曼濟哈雅於馬場河元人駕樓船不¶
利進退而永安軰操之若飛再戰再破元兵始定渡江¶
䇿頃之𤼵江口永安舉帆請所向命直指牛渚西北風¶
方驟頃刻逹岸太祖揮常遇春先登采石鎮兵皆潰遂¶
乘勝取太平授管軍總管以舟帥破曼濟哈雅水柵禽¶
<pb:KR2a0038_WYG_150-2a>¶
陳兆先入集慶擢建康翼統軍元帥以舟師從取鎮江¶
克常州擢同僉江南行樞宻院事又以舟師同常遇春¶
自銅陵趨池州合攻破其北門執徐夀輝守將遂克池¶
州偕俞通海㧞江隂之石牌戍降張士誠守將欒瑞擢¶
同知樞宻院事又以舟師破士誠兵於常熟之福山港¶
再破之通州之狼山𫉬其戰艦以歸遂從徐逹復冝興¶
乘勝深入太湖遇吴将吕珍與戰後軍不繼舟膠淺被¶
執永安長水戰所至輙有功士誠愛其才勇欲降之不¶
<pb:KR2a0038_WYG_150-2b>¶
可為所囚太祖壯永安不屈遙授行省平章政事封楚¶
國公永安被囚凡八年竟死於吴吴平喪還太祖迎祭¶
於郊洪武六年帝念天下大定諸功臣如永安及俞通¶
海張徳勝耿再成胡大海趙徳勝桑世傑皆已前没猶¶
未有諡號乃下禮部定議議曰有元失馭四海糜沸英¶
傑之士或起義旅或保一方冺冺棼棼莫知所屬真人¶
奮興不期自至龍行而雲虎嘯而風若楚國公臣永安¶
等皆熊羆之士膂力之才非陷堅沒陣即罹變捐軀義¶
<pb:KR2a0038_WYG_150-3a>¶
與忠俱名耀天壤陛下混一天下追維舊勞爵禄及子¶
孫烝甞著祀典易名定諡於禮為冝臣謹按諡法以赴¶
敵逢難諡臣永安武閔殺身克戎諡臣通海忠烈奉上¶
致果諡臣張徳勝忠毅勝敵致强諡臣大海武莊闢土¶
斥境武而不遂諡臣再成武壯折衝禦侮壯而有力諡¶
臣趙徳勝武桓臣世傑業封永義侯與漢世祖封冦恂¶
景丹相類當即以為諡詔曰可九年皆加贈開國輔運¶
推誠宣力武臣光禄大夫柱國已又改封永安鄖國公¶
<pb:KR2a0038_WYG_150-3b>¶
無子授其從子昇為指揮僉事¶
¶
　　俞通海字碧泉其先濠人也父廷玉徙巢子三人通海¶
通源淵元末盜起汝潁廷玉父子與趙普勝廖永安等¶
結寨巢湖有水軍千艘數為廬州左君弼所窘遣通海¶
間道歸太祖太祖方駐師和陽謀渡江無舟楫通海至¶
大喜曰天贊我也親往撫其軍而趙普勝叛去元兵以¶
樓船扼馬塲河等口瀕湖惟一港可通亦久涸㑹大¶
雨水深丈餘乃引舟出江至和陽通海為人沉毅治軍¶
<pb:KR2a0038_WYG_150-4a>¶
嚴而有恩士樂為用巢湖諸将皆長水戰而通海為¶
最從破曼濟哈雅諸水寨授萬戸從渡江克采石取太¶
平徇下諸屬縣曼濟哈雅復以戰艦截采石而陳兆先¶
合淮兵二十萬屯方山相掎角通海與廖永安等大¶
敗其衆曼濟哈雅遁進破兆先取集慶從湯和拔鎮¶
江遷秦淮翼元帥偕諸將取丹陽金壇常州遷行樞¶
宻院判官從克寧國下水陽以舟師畧太湖降張士¶
誠守将於馬蹟山艤舟胥口吕珍兵暴至諸将欲退通¶
<pb:KR2a0038_WYG_150-4b>¶
海曰不可彼衆我寡退則情見不如撃之乃身先疾鬪¶
矢下如雨中右目不能戰命帳下士被己甲督戰敵以¶
為通海也不敢逼徐解去由是一目遂眇已偕永安等¶
克石牌戍奪馬䭾沙而還普勝既叛歸友諒陷池州遣¶
别將守而自據樅陽水寨太祖方征浙東以樅陽為憂¶
通海往攻大破之普勝陸走盡獲其舟遂復池州遷僉¶
樞宻院事陳友諒犯龍灣偕諸將撃走之追焚其舟於¶
慈湖禽七帥逐北至采石功最進樞宻院同知從攻友¶
<pb:KR2a0038_WYG_150-5a>¶
諒下銅陵克九江掠蘄黄從徐逹撃叛將祝宗康泰復¶
南昌從援安豐敗士誠兵還攻廬州友諒大舉圍南昌¶
從太祖撃之遇於康郎山舟小不能仰攻力戰幾不支¶
通海乘風縱火焚其舟二十餘敵少挫太祖舟膠友諒¶
驍將張定邊直前犯太祖舟常遇春射中定邊通海飛¶
舸來援舟驟進水湧太祖舟得脱而通海舟復為敵巨¶
艦所壓兵皆以頭抵艦兜鍪盡裂僅免明日復戰偕廖¶
永忠等以七舟置火藥焚敵舟數百踰二日復以六舟¶
<pb:KR2a0038_WYG_150-5b>¶
深入敵連大艦力拒太祖登舵樓望乆之無所見意已¶
没有頃六舟繞敵艦出飄颻若游龍軍士讙譟勇氣百¶
倍戰益力友諒兵大敗師次左蠡通海進曰湖有淺舟¶
難囘旋莫若入江據敵上流彼舟入即成禽矣遂移師¶
出湖水陸結栅友諒不敢出居湖中一月食盡引兵突¶
走竟敗死是役也通海功最多師還賜良田金帛明年¶
從平武昌拜中書省平章政事總兵畧劉家港進逼通¶
州敗士誠兵禽其將朱瓊陳勝進攝江淮行中書省事¶
<pb:KR2a0038_WYG_150-6a>¶
鎮廬州從徐逹平安豐又從克湖州畧太倉秋毫不犯¶
民大悦圍平江戰滅渡橋搗桃花塢中流矢創甚歸金¶
陵太祖幸其第問曰平章知予来問疾乎通海不能語¶
太祖揮涕而出翼日卒年三十八太祖臨哭甚哀從官¶
衛士皆感涕追封豫國公侑享太廟肖像功臣廟洪武¶
三年改封虢國公諡忠烈通海父廷玉官僉樞宻院事¶
先卒追封河間郡公通海無子弟通源嗣其官通源字¶
百川從大將軍征中原偕副將軍馮勝等㑹兵太原定¶
<pb:KR2a0038_WYG_150-6b>¶
河中渡河克鹿䑓取鳯翔鞏昌涇州守開城㑹張良臣¶
據慶陽再叛大將軍命諸將分兵蹙之通源自臨洮疾¶
趨至涇畧其西顧時畧其北傳友徳畧其東陳徳畧其¶
南大將軍逼城下良臣援絶糧盡敗死遂克慶陽征定¶
西克興元皆先登洪武三年封南安侯歳禄千五百石¶
予世劵四年從廖永忠伐蜀又從徐逹出塞撫甘肅有¶
功徙江南豪民十四萬田鳯陽又攻雲南征廣南蠻俘¶
斬數萬二十二年詔還鄉賜鈔五萬置第於巢未行卒¶
<pb:KR2a0038_WYG_150-7a>¶
子祖病不能嗣逾年追論胡黨以通源死不問爵除淵¶
以父兄故充參侍舍人從征積功授都督僉事通源既¶
坐黨太祖念廷玉通海功二十五年封淵越巂侯歳禄¶
二千五百石予世劵帥師討建昌叛賊城越巂明年坐¶
累失侯遣還里建文元年召復爵隨大軍征燕戰沒於¶
白溝河次子靖嗣官¶
¶
　　胡大海字通甫虹人長身鐵面智力過人太祖初起大¶
海走謁滁陽命為前鋒從渡江與諸將畧地以功授右¶
<pb:KR2a0038_WYG_150-7b>¶
翼統軍元帥宿衛帳下從破寜國副院判鄧愈戍之遂¶
㧞徽州畧定其境内元將楊完者以十萬衆來攻大海¶
戰城下大破走之遂與鄧愈李文忠自昱嶺闗攻建徳¶
敗元師於淳安遂克建徳再敗楊完者降溪洞兵三萬¶
人進樞宻院判官克蘭溪從取婺州遷僉樞宻院事下¶
諸暨守將宵遁萬户沈勝既降復叛大海撃敗之生禽¶
四千餘人改諸暨為諸全州移兵攻紹興再破張士誠¶
兵太祖以寜越重地召大海使守之士誠將吕珍圍諸¶
<pb:KR2a0038_WYG_150-8a>¶
全大海救之珍堰水灌城大海奪堰反灌珍營珍勢蹙¶
於馬上折矢誓請各解兵許之郎中王愷曰珍猾賊不¶
可信不如因撃之大海曰言出而背之不信既縱而撃¶
之不武師還人服其威信尋攻處州走元將舒穆嚕¶
伊遜遂定處州七邑陳友諒㓂龍灣命分軍擣信州以¶
牽制敵大海用王愷言親引兵往遂克信州以為廣信¶
府信方絶糧或勸還師大海曰此閩楚襟喉地也可棄¶
之乎築城浚隍以守之先是軍糧少所得郡縣將士皆¶
<pb:KR2a0038_WYG_150-8b>¶
徴糧於民名曰寨糧民甚病之大海以為言始命罷去¶
進江南行省參知政事鎮金華初嚴州既下苖將蔣英¶
劉震李福皆自桐廬來歸大海喜其驍勇留置麾下至¶
是三人者謀作亂晨入分省署請大海觀弩於八詠樓¶
大海出英遣其黨跪馬前詐訴英過大海未及答反顧¶
英英出袖中槌撃大海中腦仆地并其子闗住郎中王¶
愷皆遇害英等大掠城中奔於吴其後李文忠攻杭州¶
杭人執英以降太祖命誅英刺其血以祭大海大海善¶
<pb:KR2a0038_WYG_150-9a>¶
用兵每自誦曰吾武人不知書惟知三事而已不殺人¶
不掠婦女不焚毁廬舍以是軍行逺近争附及死聞者¶
無不流涕又好士所至輒訪求豪雋劉基宋濓葉琛章¶
溢之見聘也大海實薦之追封越國公諡武莊肖像功¶
臣廟配享太廟初太祖克婺州禁釀酒大海子首犯之¶
太祖怒欲行法時大海方征越都事王愷請勿誅以安¶
大海心太祖曰寜可使大海叛我不可使我法不行竟手¶
刃之及闗住復被殺大海遂無後養子徳濟字世羙不¶
<pb:KR2a0038_WYG_150-9b>¶
知何許人大海帥以歸太祖從攻婺州為誘兵大破元¶
兵於梅花門外禽其將李彌章由是知名既下信州太¶
祖以徳濟為行樞宻院同僉使守之陳友諒將李明道¶
來㓂徳濟與力戰大海來援夾撃之禽明道及其宣慰¶
王漢二及大海為蒋英所害處州降將李祐之亦殺院¶
判耿再成以叛張士誠聞浙東亂遣其弟士信㓂諸全¶
徳濟自信州往救乘懈得入城與知州欒鳯院判謝再¶
興分門守夜半出敵不意砍士信營破走之擢浙江行¶
<pb:KR2a0038_WYG_150-10a>¶
省參知政事移守新城士誠將李伯昇帥步騎大入㓂¶
徳濟固守乞師於李文忠文忠馳救徳濟出兵夾撃大¶
破之詳文忠傳時徳濟所部有潛移家入新城者文忠¶
疑徳濟使然誅其都事羅彦敬欲微戒徳濟將士皆怒¶
走告徳濟徳濟怡然曰右丞殺彦敬自為廣信作戰衣¶
有弊耳再言者斬於是太祖召徳濟褒諭之而責文忠¶
失將士心且曰胡徳濟之量汝不及也擢浙江行省右¶
丞賜駿馬未幾改左丞移鎮杭州從大將軍徐逹出定¶
<pb:KR2a0038_WYG_150-10b>¶
西徳濟軍失利逹斬其部將數人械至京師帝念舊功¶
釋之復以為都指揮使鎮陕西卒欒鳯髙郵人知諸全¶
有能聲方士信来攻與謝再興力守數出竒兵挫敵再¶
興使部校鬻貨於杭太祖慮其輸我軍虛實召再興還¶
而以參軍李夢庚總制諸全軍馬既而念再興功為兄¶
子文正娶其長女命徐逹娶其幼女復遣守諸全再興¶
忿夢庚出已上鳯復以細故繩之遂叛殺鳯鳯妻王氏¶
以身蔽鳯並殺之執夢庚降於士誠夢庚亦死之太祖¶
<pb:KR2a0038_WYG_150-11a>¶
以再興數有功叛非其志故鳯與夢庚皆不得䘏云¶
耿再成字徳甫五河人從太祖於濠克泗滁州元兵圍¶
六合太祖救之與再成軍瓦梁壘力戰度不敵引還元¶
兵尾至太祖設伏澗側令再成誘敵大敗之以鎮撫從¶
渡江下集慶以元帥守鎮江以行樞宻院判官守長興¶
再守揚州從取金華為前鋒屯縉雲黄龍山以遏敵¶
衝與胡大海破舒穆嚕伊遜於處州克其城守之伊遜¶
來攻又敗之慶元再成持軍嚴士卒出入民間蔬果無¶
<pb:KR2a0038_WYG_150-11b>¶
所損金華苖帥蔣英等叛殺胡大海處州苖帥李祐之¶
等聞之亦作亂再成方對客飯聞變上馬収戰卒不滿¶
二十人迎賊罵曰賊奴國家何負汝乃反賊攢槊刺再¶
成再成揮劍連斷數槊中傷墜馬大罵不絶口死胡深¶
等収其屍藁𦵏之後改𦵏金陵聚寳山追封髙陽郡公¶
侑享太廟肖像功臣廟洪武三年加贈泗國公諡武壯¶
子天璧聞父難糾部曲殺賊比至李文忠已破賊斬之¶
遂以天璧守處州拒方國珍張士誠皆有功擢指揮副¶
<pb:KR2a0038_WYG_150-12a>¶
使克浦城搗建寜走陳友定征襄陽進至西安招諭河¶
州臨洮皆下改杭州指揮同知七年出海捕倭深入外¶
洋溺死¶
¶
　　張徳勝字仁輔合肥人才畧雄邁與俞通海等以舟師¶
自巢來歸從渡江克采石太平陳額森來攻與湯和等¶
破禽之授太平興國翼總管破曼濟哈雅水寨禽陳兆¶
先下集慶克鎮江授秦淮翼元帥取常州擢樞宻院判¶
克寜國収長槍兵下太湖畧馬蹟山攻冝興取馬䭾沙¶
<pb:KR2a0038_WYG_150-12b>¶
及石牌寨進僉樞宻院事趙普勝陷池州徳勝往援弗¶
及還從徐逹㧞冝興普勝復掠青陽石埭徳勝與戰柵¶
江口破走之已復同通海撃敗其衆遂復池州引兵自¶
無為趨浮山走普勝將胡總管追敗之青山逐北至潛¶
山陳友諒將郭泰逆戰沙河破斬之遂克潛山友諒犯¶
龍灣徳勝總舟師迎戰殺傷相當徳勝大呼麾諸將奮¶
撃友諒軍披靡遂大敗與諸將追及之慈湖縱火焚其¶
舟至采石大戰沒於陣追封蔡國公諡忠毅肖像功臣¶
<pb:KR2a0038_WYG_150-13a>¶
廟侑享太廟子宣幼養子興祖嗣職興祖巢人本汪姓¶
既嗣職從破安慶克江州㧞蘄黄取南昌從援安豐大¶
敗張士誠兵鄱陽之戰與廖永忠等以六舟深入又邀¶
撃友諒於涇江口功最擢湖廣行省參政從平武昌遂¶
克廬州畧地至通州而還進大都督府僉事從徐逹取¶
淮東下浙西進同知大都督府事大軍北征别將衛軍¶
由徐州克沂青東平乗勝至東阿降元參政陳璧及所¶
部五萬餘人孔子五十六世孫衍聖公希學帥曲阜知¶
<pb:KR2a0038_WYG_150-13b>¶
縣希舉鄒縣主簿孟思諒等迎謁於軍門興祖禮之兖¶
東州縣聞風皆下遂取濟寜濟南洪武元年以都督兼¶
右率府使從攻樂安克汴梁河洛還守濟寜與大將軍¶
㑹師徳州帥師並河進遂克元都徇下永平又西取大¶
同將三衛卒守之再敗元兵斬獲無算時徳勝子宣已¶
長命為宣武衛指揮同知而興祖復姓為汪三年進克¶
武朔二州𫉬元知院馬廣等帥兵至大同北口大敗元¶
兵獲庫庫弟金剛努等四百餘人未幾命為晋王武傳¶
<pb:KR2a0038_WYG_150-14a>¶
兼山西行都督府同知四年從前將軍傳友徳合兵伐¶
蜀克階文乗勝至五里闗中飛石死蜀平詔都督興祖¶
殁於王事優賞其子追封東勝侯予世劵興祖子幼命¶
與宣同居以疾卒爵除¶
¶
　　趙徳勝濠人為元義兵長善馬槊每戰先登隸王孟格¶
麾下察其必敗太祖取滁陽徳勝母在軍中乃棄其妻¶
來從太祖喜賜之名為帳前先鋒從取鐵佛岡攻三汊¶
河破張家寨克全椒後河諸寨援六合中流矢幾殆撃¶
<pb:KR2a0038_WYG_150-14b>¶
雞籠山搗烏江下和州含山夜襲陳額森營㧞板門鐵¶
長官二寨遂取儀真授總管府先鋒從渡江下太平克¶
蕪湖句容溧水溧陽皆有功從常遇春敗曼濟哈雅於¶
采石破陳兆先營於方山下集慶功最從徐逹取鎮江¶
破苖軍水寨下丹陽金壇平寜國轉領軍先鋒取廣徳¶
破張士誠水寨復從遇春攻常州解牛塘圍復廣徳寧¶
國取江隂攻常熟禽張士徳從攻湖州冝興叛還兵定¶
之擢中翼左副元帥陳友諒犯龍灣龍江第一闗曰虎¶
<pb:KR2a0038_WYG_150-15a>¶
口城太祖以屬徳勝友諒至力戰伏兵起友諒大敗遂¶
復太平下銅陵臨山寨畧黄山橋及馬河沙征髙郵有¶
功進後翼統軍元帥從太祖西征破安慶水寨乘風泝¶
小孤山距九江五里友諒始知倉皇遁去遂克九江徇¶
黄梅廣濟克瑞昌臨江吉安還下安慶進克撫州取新¶
淦討南昌叛將復其城礟傷肩授僉江南行樞宻院事¶
與朱文正鄧愈共守南昌平羅友賢於池州破友諒將¶
於西山復臨江吉安撫州未幾友諒大舉兵圍南昌徳¶
<pb:KR2a0038_WYG_150-15b>¶
勝帥所部數千背城逆戰射殺其將敵大沮明日復合¶
環城數匝友諒親督戰晝夜攻城且壊徳勝帥諸將死¶
戰且戰且築城壊復完暮坐城門樓指揮士卒弩中腰¶
膂鏃入六寸㧞出之歎曰吾自壯歳從軍傷矢石屢矣¶
無重此者丈夫死不恨恨不能掃清中原耳言畢而絶¶
年三十九追封梁國公諡武桓列祀功臣廟配享太廟¶
徳勝剛直沉鷙馭下嚴肅未甞讀書臨機應變動合古¶
法平居篤孝友如修士友諒圍南昌八十五日先後戰¶
<pb:KR2a0038_WYG_150-16a>¶
死者凡十四人張子明者領兵千户也洪都圍乆内外¶
隔絶朱文正遣子明告急於應天以東湖小漁舟從水¶
闗潛出夜行晝止半月始得逹太祖問友諒兵勢對曰¶
兵雖盛戰鬬死者不少今江水日涸賊巨艦將不利援¶
至可破也太祖謂子明歸語而帥堅守一月吾自取之¶
還至湖口為友諒所獲令誘城中降子明佯諾至城下¶
大呼我張大舍己見主上令諸公堅守救且至賊怒攢¶
槊殺之追封忠節侯友諒攻撫州樞宻院判李繼先乗¶
<pb:KR2a0038_WYG_150-16b>¶
城戰死左翼元帥牛海龍突圍死左副元帥趙國旺引¶
兵燒戰艦敵追至投橋下死百戸徐明躍馬出射賊賊¶
知明名併力攻被執死軍士張徳山夜半潛出城焚賊¶
舟賊覺死夏茂成守城樓中飛礮死右翼元帥同知朱¶
潛統軍元帥許珪俱戰死蔣必勝陷吉安參政劉齊知¶
府朱文華被執不屈死趙天麟守臨江友諒攻之城陷¶
不屈死祝宗康泰叛陷洪都知府葉琛與行省都事萬¶
思誠迎戰皆死事平皆贈爵侯伯以下有差立忠臣廟¶
<pb:KR2a0038_WYG_150-17a>¶
於豫章並祠十四人以徳勝為首而康郎山戰死者三¶
十五人首丁普郎普郎初為陳友諒將守小孤山偕傳¶
友徳來降授行樞宻院同知數有功及援南昌大戰鄱¶
陽湖自辰至午普郎身被十餘創首脱猶直立執兵作¶
鬭狀敵驚為神時七月己丑也追贈濟陽郡公張志雄¶
亦友諒將素驍勇號長張從趙普勝守安慶友諒殺普¶
勝志雄怨來降為樞宻院判至是舟檣折敵攢刺之知¶
不能脱遂自刎元帥余昶右元帥陳弼徐公輔皆以其¶
<pb:KR2a0038_WYG_150-17b>¶
日戰殁先一日左副指揮韓成元帥宋貴陳兆先戰沒¶
韓成子觀至都督别有傳兆先者額森從子既被擒太¶
祖以其兵被宿衛感帝大度効死力至是戰死越三日¶
辛夘復大戰副元帥昌文貴左元帥李信王勝劉義死¶
八月壬戌扼敵涇江口同知元帥李志髙副使王咬住¶
亦戰死其他偏禆死事者千戸姜潤王鳯顯石明王徳¶
朱鼎王清常徳勝袁華陳冲王喜仙汪澤丁宇史徳勝¶
裴軫王理王仁鎮撫常惟徳鄭興逮徳山羅世榮曹信¶
<pb:KR2a0038_WYG_150-18a>¶
凡贈公一人侯十二人伯二人子十五人男六人肖像¶
康郎山忠臣廟有司歳致祭又程國勝者徽人以義兵¶
元帥来歸敗楊完者累功至萬戸守南昌與牛海龍夜¶
刦友諒營海龍中流矢死國勝泅水得脱扺金陵從太¶
祖戰鄱陽張定邊直前犯太祖舟國勝與韓成陳兆先¶
駕舸左右奮撃太祖舟脱國勝等繞出敵艦後援絶力¶
戰死南昌城中謂國勝己前死故豫章康山兩廟俱得¶
以預祀云¶
¶
<pb:KR2a0038_WYG_150-18b>¶
　　桑世傑無為人亦自巢湖來歸趙普勝有異志世傑發¶
其謀普勝逸去從渡江以舟師破元水軍授秦淮翼元¶
帥下鎮江徇金壇丹陽攻寜國長槍諸軍克水陽平常¶
州判行樞宻院事畧地江隂冝興初石碑民朱定販鹽¶
無賴與冨民趙氏有隙遂告變滅趙氏授江隂判官尋¶
復為盜元遣兵捕之定聞張士誠據髙郵乃導士誠由¶
通州渡江遂陷平江以定為參政而遣元帥欒瑞戍石¶
牌大兵既取江隂瑞尚據石牌導舟師往來太祖命¶
<pb:KR2a0038_WYG_150-19a>¶
廖永安及世傑撃之世傑力戰死瑞亦降張氏窺江路¶
絶太祖念其功贈安逺大將軍輕車都尉永義侯侑享¶
太廟子敬以父死事累官都督府僉事洪武二十三年¶
封徽先伯歳禄千七百石予世劵明年同徐輝祖防邊¶
尋令屯軍平陽坐藍玉黨死又劉成者靈璧人以統兵¶
總管從耿炳文定長興為永興翼左副元帥數佐炳文¶
敗士誠兵李伯昇以十萬衆來攻城中兵僅七千太祖¶
遣兵援之未至炳文嬰城守成引數十騎出西門撃敗¶
<pb:KR2a0038_WYG_150-19b>¶
伯昇兵禽其將宋元帥轉至東門敵悉兵圍之遂戰死¶
贈懐逺將軍立廟長興¶
¶
　　茅成定逺人自和州從軍隸常遇春麾下克太平始授¶
萬户從定常州寜國進總管克衢州授副元帥守金華¶
改太平興國翼元帥從克安慶援安豊戰鄱陽克武昌¶
授武徳衛千户尋進指揮副使取贛州安陸襄陽泰州¶
皆有功從徐逹攻平江焚張士誠戰船築長圍困之逹¶
攻婁門士誠出兵戰成撃敗之突至外郛中义死贈東¶
<pb:KR2a0038_WYG_150-20a>¶
海郡公祀功臣廟同時死者有楊國興亦定逺人以右¶
翼元帥守冝興初常州人陳保二聚衆號黄包軍既降¶
復叛誘執詹李二將國興執斬之授神武衛指揮使至¶
是攻閶門戰死以其子益襲指揮使¶
¶
　　胡深字仲淵處州龍泉人穎異有智畧通經史百家之¶
學元末兵亂歎曰浙東地氣盡白禍將及矣乃集里中¶
子弟自保舒穆嚕伊遜以萬户鎮處州辟參軍事募兵¶
數千収捕諸山㓂温州韓虎等殺主將深徃諭軍¶
<pb:KR2a0038_WYG_150-20b>¶
民感泣殺虎以城降己偕章溢討龍泉之亂搜旁縣盜¶
以次平之伊遜時已進行省參政承制命深為元帥戊¶
戌十二月太祖親征婺州深帥兵車數百輛往援至松¶
溪不能救敗去婺遂下明年耿再成侵處州伊遜分遣¶
元帥葉琛參謀林彬祖鎮撫陳中真及深帥兵拒戰㑹¶
胡大海兵至與再成合大破之進抵城下伊遜戰敗與¶
葉琛章溢走建寜處州遂下深以龍泉慶元松陽遂昌¶
四縣降太祖素知深名召見授左司員外郎遣還處州¶
<pb:KR2a0038_WYG_150-21a>¶
招集部曲從征江西既定命以親軍指揮守吉安處州¶
苖軍叛殺守將耿再成深從平章邵榮討誅之㑹改中¶
書分省為浙東行中書省遂以深為行省左右司郎中¶
總制處州軍民事時山㓂竊𤼵人情未固深募力萬餘¶
人捕誅渠帥沿海軍素驍誅其尤横者數人患遂息癸¶
夘九月諸全叛將謝再興以張士誠兵犯東陽左丞李¶
文忠令深引兵為前鋒再興敗走深建議以諸全為浙¶
東藩屏乃度地去諸全五十里並五指山築新城分兵¶
<pb:KR2a0038_WYG_150-21b>¶
戍守太祖初聞再興叛急馳使詣文忠别為城守計至¶
則工已竣後士誠將李伯昇大舉來侵頓新城下不能¶
㧞敗去太祖嘉深功賜以名馬太祖稱吴王以深為王¶
府參軍仍守處州温州豪周宗道聚衆據平陽數為方¶
國珍從子明善所偪以城來歸明善怒攻之深遣兵撃¶
走明善遂下瑞安進兵溫州方氏懼請歳輸銀三萬充¶
軍實乃命深班師復還鎮陳友定兵至破之追至浦城¶
又敗其守兵城遂下進㧞松溪獲其守將張子玉因請¶
<pb:KR2a0038_WYG_150-22a>¶
𤼵廣信撫州建昌三路兵規取八閩太祖喜曰子玉驍¶
將禽之則友定破膽乘勢攻之理無不克因命廣信指¶
揮朱亮祖由鉛山建昌左丞王漙由杉闗㑹深齊進已¶
亮祖等克崇安進攻建寜友定將阮徳柔固守深視氛¶
祲不利欲緩之亮祖曰師已至此庸可緩乎且天道幽¶
逺山澤之氣變態無常何足徴也時徳柔兵屯錦江逼¶
深陣後亮祖督戰益急深引兵還撃破其二柵徳柔軍¶
力戰友定自以鋭師夾撃日已暮深突圍走馬蹶被執¶
<pb:KR2a0038_WYG_150-22b>¶
遂遇害年五十二追封縉雲郡伯太祖甞問宋濂曰胡¶
深何如人對曰文武才也太祖曰誠然浙東一障吾方¶
賴之而深以乆任鄉郡志圖平閩以報効竟以死狥深¶
遇衆寛厚用兵十餘年未甞妄戮一人守處州興學造¶
士縉雲田税重以新没入田租償其數鹽税什一請半¶
取之以通商賈軍民皆懐其惠云¶
¶
　　孫興祖濠人從太祖渡江積功為都先鋒戰龍江遷統¶
軍元帥破瑞昌八陣營擢天䇿衛指揮使興祖沉毅有¶
<pb:KR2a0038_WYG_150-23a>¶
謀大將軍徐逹雅重之克泰州以逹請命守海陵海陵¶
士誠兵入淮要地也興祖整軍令練士伍防禦甚嚴吴¶
兵自海口來侵撃敗之禽彭元帥平江既下命興祖取¶
通州士誠守將已詣徐逹降進大都督府副使移鎮彭¶
城逹既定闗陕旋師北向檄興祖㑹東昌從克元都置¶
燕山六衛留兵三萬人命興祖守之領大都督分府事¶
大兵西征庫庫由居庸窺北平逹謂諸將北平有孫都¶
督不足慮遂直搗太原語詳逹傳洪武三年帥六衛卒¶
<pb:KR2a0038_WYG_150-23b>¶
從逹出塞次賽音布拉克川力戰死年三十五太祖¶
悼惜之追封燕山侯諡忠愍配享通州常遇春祠未¶
幾中書省以都督同知汪興祖兼俸事入奏帝聞奏興¶
祖名歎息命以月俸給故燕山侯興祖家以其長子恪¶
襲武徳衛指揮使乆之厯都督僉事二十一年以右參¶
將從藍玉北征至捕魚兒海論功封全寜侯嵗禄二千¶
石予世劵恪謹敏有儒將風從征楚蜀還駐沔陽簡閲¶
各衛所軍士備邊二十五年進兼太子太保未幾籍兵¶
<pb:KR2a0038_WYG_150-24a>¶
山西從宋國公勝練兵旋召還賜第中都後坐藍玉黨¶
死¶
¶
　　曹良臣安豐人潁㓂起聚鄉里築堡自固歸太祖於應¶
天為江淮行省參政從取淮東収浙西進行省左丞從¶
大軍取元都畧地至澤潞進山西行省平章還守通州¶
時大兵出山西通州守備單弱所部不滿千人元丞相¶
伊蘇將萬騎營白河良臣曰吾兵少不可與戰彼衆雖¶
多亡國之餘敗氣不振當以計走之乃宻遣指揮仵勇¶
<pb:KR2a0038_WYG_150-24b>¶
等於瀕河舟中多立赤幟亘三十餘里鉦鼔聲相聞伊¶
蘇大駭遁去良臣出精騎追百餘里元兵自是不敢窺¶
北平復從大將軍徐逹撃庫庫特穆爾於定西敗之洪¶
武三年封宣寜侯歳禄九百石予世劵明年從伐蜀克¶
歸州山寨取容羙諸土司㑹周徳興㧞茅岡覃垕寨自¶
白鹽山伐木開道出紙坊溪以趨䕫州進克重慶明年¶
從副將軍李文忠北征至臚朐河収其部落文忠帥良¶
臣持二十日糧兼程進至圖拉河哈喇章渡河拒戰少¶
<pb:KR2a0038_WYG_150-25a>¶
却追至鄂爾坤河敵騎大集將士殊死戰敵大敗走¶
而良臣與指揮周顯常榮張耀皆戰死事聞贈良臣安¶
國公諡忠壯列祀功臣廟子泰襲侯坐藍玉黨死爵除¶
顯合肥人從渡江累功至指揮同知洪武三年以収應¶
昌紅羅山寨遷指揮使榮開平王遇春再從弟厯指揮¶
僉事遇春卒於軍榮䕶喪還從朱亮祖平蜀累官至振¶
武衛指揮同知耀夀州人初從陳額森建康下始歸附¶
累功為守禦福建指揮使守興化至是俱戰没帝厚䘏¶
<pb:KR2a0038_WYG_150-25b>¶
諸臣家命有司各表其墓¶
¶
　　濮英廬州人初以勇力為百夫長積功至西安衛指揮¶
坐軍政不修召還詰責遣葉昇代之昇更言其賢令還¶
衛洪武十九年太祖命耿炳文選陕西都司衛所卒備¶
邊惟英所練稱勁旅加都督僉事明年命帥所部隨大¶
將軍馮勝北征抵金山降納克楚遂班師而以英將竒¶
兵三千人為殿納克楚餘衆竄慝者尚數十萬聞師旋¶
設伏於途謀俟大軍過竄取之未𤼵英後至猝為所乗¶
<pb:KR2a0038_WYG_150-26a>¶
衝突不能出馬踣遂見執敵既得英思挟為質英絶食¶
不言乘間引佩刀剖腹死事聞贈金山侯謚忠襄明年¶
進贈樂浪公封其子璵為西凉侯禄二千五百石予世¶
劵二十三年命練兵東昌又令駐臨清訓練士卒二十¶
五年召還同宋國公勝等簡閲山西士馬璵能修父職¶
帝甚嘉之復令籍山西民兵所籍州縣最多事集而不¶
擾明年坐藍玉黨戍五開死洪武中指揮使死事者又¶
有于光嚴徳孫虎光都昌人初事徐夀輝鎮浮梁陳友¶
<pb:KR2a0038_WYG_150-26b>¶
諒弑夀輝光以浮梁來降授樞宻院判積功為鷹揚衛¶
指揮鎮鞏昌庫庫圍蘭州光赴援至馬蘭灘戰敗被執¶
以徇城下光大呼曰公等但堅守徐將軍將大軍旦夕¶
至矣賊怒批其頰遂被殺祀功臣廟嚴徳太平人從起¶
兵積功為海寜衛指揮從朱亮祖討方國珍戰歿於台¶
州追封天水郡公孫虎不知何許人從援池州下於潛¶
昌化定建徳諸全皆有功授千户克新城桐廬進海寜¶
衛指揮使平嘉興盜從副將軍李文忠北征由東道入¶
<pb:KR2a0038_WYG_150-27a>¶
應昌至落馬河與元兵戰死追封康安郡伯又指揮僉¶
事劉廣戍永平禦㓂戰死涼州衛百戸劉林戍涼州額¶
森特穆爾叛戰死邊人壯之名其所居竇融䑓為劉林¶
臺錢塘衛千戸袁興全椒人從征雲南自請為前鋒陷¶
陣死並褒贈有差¶
¶
　　贊曰明祖之興自决䇿渡江始力爭於東南數千里之¶
内摧友諒滅士誠然後北定中原南圖閩粤則廖永安¶
胡大海以下諸人厥功豈細哉計不旋踵効命疆場雖¶
<pb:KR2a0038_WYG_150-27b>¶
勛業未竟然褒崇廟祀竹帛爛然以視功成命爵終罹¶
奸黨者其猶幸也夫¶
¶
¶
¶
¶
¶
　　明史卷一百三十三¶
¶
