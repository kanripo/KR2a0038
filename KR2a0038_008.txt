# -*- mode: mandoku-view -*-
#+TITLE: 明史
#+DATE: 2019-03-29 20:49:13.188994
#+PROPERTY: ID KR2a0038
#+PROPERTY: BASEEDITION WYG
#+PROPERTY: WITNESS master    
#+PROPERTY: JUAN 8
<pb:KR2a0038_WYG_008-1a>¶
　　欽定四庫全書¶
¶
　　明史卷八¶
¶
　　大學士張廷玉等奉　勅修¶
¶
　　本紀第八¶
¶
　　仁宗¶
¶
　　仁宗敬天體道純誠至徳𢎞文欽武章聖逹孝昭皇帝¶
諱髙熾成祖長子也母仁孝文皇后夢冠冕執圭者上¶
謁寤而生帝㓜端重沉静言動有經稍長習射𤼵無不¶
<pb:KR2a0038_WYG_008-1b>¶
中好學問從儒臣講論不輟洪武二十八年冊為燕世¶
子嘗命與秦晉周三世子分閲皇城四門衛士還奏獨¶
後問之對曰旦寒甚俟衛士朝食而後閲故後又命分¶
閲章奏獨取切軍民利病及闗宗社大計者白之或文¶
字謬誤不以聞太祖指示之曰兒忽之耶對曰不敢忽¶
顧小過不足瀆天聼又嘗問堯湯時水旱百姓奚恃對¶
曰恃聖人有恤民之政太祖喜曰孫有君人之識矣成¶
祖舉兵世子守北平善拊士卒以萬人拒李景隆五十¶
<pb:KR2a0038_WYG_008-2a>¶
萬衆城頼以全先是髙煦髙燧俱以慧黠有寵於成祖¶
而髙煦從軍有功宦寺黄巖等復黨髙燧隂謀奪嫡譖¶
世子㑹朝廷用方孝孺䇿賜世子書為離間世子不啟¶
緘上之而儼先潛報成祖曰世子與朝廷通使者至矣¶
無何世子所遣使亦至成祖發書視之乃歎曰吾父子¶
至愛尚見讒間况君臣乎成祖踐阼以北平為北京仍¶
命居守永樂二年二月始召至京立為皇太子成祖數¶
北征命之監國裁决庶政四方水旱饑饉輙遣振恤仁¶
<pb:KR2a0038_WYG_008-2b>¶
聞大著而髙煦髙燧與其黨日伺隙讒構或問太子亦¶
知有讒人乎曰不知也吾知盡子職而已十年北征還¶
以太子遣使後期且書奏失辭悉徵宫僚黄淮等下獄¶
十五年髙煦以罪徙安樂明年黄儼等復譖太子擅赦¶
罪人宫僚多坐死者侍郎胡濙奉命察之宻疏太子誠¶
敬孝謹七事以聞成祖意乃釋其後黄儼等謀立髙燧¶
事覺伏誅髙燧以太子力觧得免自是太子始安二十¶
二年七月辛夘成祖崩於榆木川八月甲辰遺詔至遣¶
<pb:KR2a0038_WYG_008-3a>¶
皇太孫迎喪開平丁未出夏原吉等於獄丁巳即皇帝¶
位大赦天下以明年為洪熙元年罷西洋寳船迤西市¶
馬及雲南交阯採辦戊午復夏原吉呉中楊勉官己未¶
命武安侯鄭亨鎮大同保定侯孟瑛鎮交阯襄城伯李¶
隆鎮山海武進伯朱榮鎮遼東復設三公三孤官以公¶
侯伯尚書兼之進楊榮太常寺卿金㓜孜戸部侍郎兼¶
大學士如故楊士竒為禮部左侍郎兼華葢殿大學士¶
黄淮通政使兼武英殿大學士俱掌内制楊溥為翰林¶
<pb:KR2a0038_WYG_008-3b>¶
學士辛酉命鎮逺侯顧興祖充總兵官討廣西叛蠻甲¶
子汰冗官乙丑召漢王髙煦赴京戊辰官吏謫𨽻軍籍¶
者放還鄉己巳詔文臣年七十致仕九月癸酉定用鈔¶
中鹽則例交阯都指揮方政與黎利戰於茶籠州敗績¶
指揮同知伍雲力戰死丙子召尚書黄福於交阯以兵¶
部尚書陳洽代之庚辰河溢開封免税糧遣右都御史¶
王彰撫恤之壬午敕自今官司所用物料於所産地計¶
直市之科𣲖病民者罪不宥癸未禮部尚書吕震請除¶
<pb:KR2a0038_WYG_008-4a>¶
服不許乙酉増諸王嵗祿鎮守交阯中官山夀請受交¶
阯頭目黎利為清化知府齎勅往諭從之丙戌以風憲¶
官備外任命給事中李謙等三人為僉事蕭竒等三十¶
五人為州縣官丁亥黎利宼清化指揮同知陳忠戰死¶
戊子始設南京守偹以襄城伯李隆為之乙未散畿内¶
民所養官馬於諸衛所戊戌賜吏部尚書蹇義及楊士¶
竒楊榮金㓜孜銀章各一曰䋲愆紏謬諭以協心贊務¶
凡有闕失當言者用印宻封以聞冬十月壬寅罷市民¶
<pb:KR2a0038_WYG_008-4b>¶
間金銀革兩京户部行用庫癸夘詔天下都司衛所修¶
治城池戊申通政司請以四方雨澤章奏送給事中收¶
貯帝曰祖宗令天下奏雨澤欲知水旱以施恤民之政¶
積之通政司既失之矣今又令收貯是欲上之人終不¶
知也自今奏至即以聞己酉冊妃張氏為皇后壬子立¶
長子瞻基為皇太子封子瞻埈為鄭王瞻墉越王瞻墡¶
襄王瞻堈荆王瞻墺淮王瞻塏滕王瞻垍梁王瞻埏衛¶
王乙夘詔中外官舉賢才嚴舉主連坐法丁巳令三法¶
<pb:KR2a0038_WYG_008-5a>¶
司㑹大學士府部通政六科於承天門錄囚著為令戊¶
午以安逺王貴燮巴東王貴煊不奔父喪免為庶人庚¶
申増京官及軍士月廩壬戌封保母楊氏為衛聖夫人¶
丁卯擢監生徐永溍等二十人為給事中十一月壬申¶
朔詔禮部建文諸臣家屬在教坊司錦衣衛浣衣局及¶
習匠功臣家為奴者悉宥為民還其田土言事謫戍者¶
亦如之癸酉詔有司條政令之不便民者以聞凡被災¶
不即請振者罪之阿嚕台來貢馬甲戌詔羣臣言時政¶
<pb:KR2a0038_WYG_008-5b>¶
闕失乙亥赦烏梁海罪始命近畿諸衛官軍更番詣京¶
師操練丙子遣御史廵按邊衛癸未遣御史分廵天下¶
考察官吏丙戌賜户部尚書夏原吉䋲愆紏繆銀章己¶
丑禮部奏冬至節請受賀不許庚寅敕諸將嚴備邊辛¶
夘禁所司擅役屯田軍士壬辰以都督方政同榮昌伯¶
陳智鎮交阯是月諭蹇義楊士竒夏原吉楊榮金㓜孜¶
曰前世人主或自尊大惡聞直言臣下相與阿附以至¶
於敗朕與卿等當用為戒又諭士竒曰頃羣臣頗懐忠¶
<pb:KR2a0038_WYG_008-6a>¶
愛朕有過方自悔而進言者已至良愜朕心十二月癸¶
卯宥建文諸臣外戚全家戍邊者留一人餘悉放還辛¶
辛掲天下三司官姓名於奉天門西序癸丑免被災税¶
糧庚申葬文皇帝於長陵丙寅鎮逺侯顧興祖破平樂¶
潯州蠻是年于闐琉球占城哈宻古麻剌朗滿剌加蘇¶
祿衛拉特入貢¶
¶
　　洪熈元年春正月壬申朔御奉天門受朝不舉樂乙亥¶
敕内外羣臣修舉職業己夘享太廟建𢎞文閣命儒臣¶
<pb:KR2a0038_WYG_008-6b>¶
入直楊溥掌閣事癸未以時雪不降敕羣臣修省丙戌¶
大祀天地於南郊奉太祖太宗配壬辰朝臣予告歸省¶
者賜鈔有差著為令己亥遣布政使周幹按察使胡槩¶
㕘政葉春廵視南畿浙江二月辛丑頒將軍印於諸邊¶
將戊申祭社稷命太監鄭和守偹南京丙辰耕耤田丙¶
寅太宗神主祔太廟是月南京地屢震三月壬申前光¶
祿署丞權謹以孝行擢文華殿大學士丁丑求直言戊¶
子隆平饑户部請以官麥貸之帝曰即振之何貸為己¶
<pb:KR2a0038_WYG_008-7a>¶
丑詔曰刑者所以禁暴止邪𨗳民於善非務誅殺也吏¶
或深文傅㑹以致寃濫朕深憫之自今朕或過於嫉惡¶
律外用籍沒及凌遲之刑者法司執奏五奏不允同三¶
公大臣執奏必允乃已諸司不得鞭囚背及加人宫刑¶
有自宫者以不孝論非謀反勿連坐親屬古之盛世採¶
聼民言用資戒儆今奸人往往摭拾誣為誹謗法吏刻¶
深鍜錬成獄刑之不中民則無措其除誹謗禁有告者¶
一切勿治庚寅以陽武侯薛祿為鎮朔大將軍率師廵¶
<pb:KR2a0038_WYG_008-7b>¶
開平大同邊辛卯命叅將安平伯李安與榮昌伯陳智¶
同鎮交阯戊戌將還都南京詔北京諸司悉稱行在復¶
北京行部及行後軍都督府是月南京地屢震夏四月¶
壬寅帝聞山東及淮徐民乏食有司徵夏税方急乃御¶
西角門詔大學士楊士竒草詔免今年夏税及秋糧之¶
半士竒言上恩至矣但須户工二部與聞帝曰救民之¶
窮當如救焚拯溺不可遲疑有司慮國用不足必持不¶
决之意趣命中官具楮筆令士竒就門樓書詔帝覽畢¶
<pb:KR2a0038_WYG_008-8a>¶
即用璽付外行之顧士竒曰今可語部臣矣進大理少¶
卿弋謙為副都御史命治中官之採木四川貪横厲民¶
者設北京行都察院壬子命皇太子謁孝陵遂居守南¶
京戊午如天夀山謁長陵己未還宫是月振河南及大¶
名饑南京地屢震五月己卯侍讀李時勉侍講羅汝敬¶
以言事改御史尋下獄庚辰帝不豫遣使召皇太子於¶
南京辛巳大漸遣詔𫝊位皇太子是日崩於欽安殿年¶
四十有八七月己巳上尊諡廟號仁宗葬獻陵¶
¶
<pb:KR2a0038_WYG_008-8b>¶
　　贊曰當靖難師起仁宗以世子居守全城濟師其後成¶
祖乘輿嵗出北征東宫監國朝無廢事然中遘媒孽瀕¶
於危疑者屢矣而終以誠敬獲全善乎其告人曰吾知¶
盡子職而已不知有讒人也是可為萬世子臣之法矣¶
在位一載用人行政善不勝書使天假之年涵濡休養¶
徳化之盛豈不與文景比隆哉¶
¶
　　明史卷八¶
¶
¶
